<html>
	<head>
		<title>
			P. VERGILI MARONIS AENEIDOS LIBER SECVNDVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" media="print" href="http://www.thelatinlibrary.com/latinlibrary_print.css">
	</head>
	
<body>

<p class=pagehead>P. VERGILI MARONIS AENEIDOS LIBER SECVNDVS
</p>

<p class="internal_navigation">


<p>
Conticuere omnes intentique ora tenebant<br>
inde toro pater Aeneas sic orsus ab alto:
</p>

<p>
Infandum, regina, iubes renovare dolorem,<br>
Troianas ut opes et lamentabile regnum<br>
eruerint Danai, quaeque ipse miserrima vidi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et quorum pars magna fui. quis talia fando<br>
Myrmidonum Dolopumve aut duri miles Ulixi<br>
temperet a lacrimis? et iam nox umida caelo<br>
praecipitat suadentque cadentia sidera somnos.<br>
sed si tantus amor casus cognoscere nostros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et breviter Troiae supremum audire laborem,<br>
quamquam animus meminisse horret luctuque refugit,<br>
incipiam. fracti bello fatisque repulsi<br>
ductores Danaum tot iam labentibus annis<br>
instar montis equum divina Palladis arte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
aedificant, sectaque intexunt abiete costas;<br>
votum pro reditu simulant; ea fama vagatur.<br>
huc delecta virum sortiti corpora furtim<br>
includunt caeco lateri penitusque cavernas<br>
ingentis uterumque armato milite complent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
est in conspectu Tenedos, notissima fama<br>
insula, dives opum Priami dum regna manebant,<br>
nunc tantum sinus et statio male fida carinis:<br>
huc se provecti deserto in litore condunt;<br>
nos abiisse rati et vento petiisse Mycenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
ergo omnis longo soluit se Teucria luctu;<br>
panduntur portae, iuvat ire et Dorica castra<br>
desertosque videre locos litusque relictum:<br>
hic Dolopum manus, hic saevus tendebat Achilles;<br>
classibus hic locus, hic acie certare solebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
pars stupet innuptae donum exitiale Minervae<br>
et molem mirantur equi; primusque Thymoetes<br>
duci intra muros hortatur et arce locari,<br>
sive dolo seu iam Troiae sic fata ferebant.<br>
at Capys, et quorum melior sententia menti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
aut pelago Danaum insidias suspectaque dona<br>
praecipitare iubent subiectisque urere flammis,<br>
aut terebrare cavas uteri et temptare latebras.<br>
scinditur incertum studia in contraria vulgus.
</p>

<p>
Primus ibi ante omnis magna comitante caterva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Laocoon ardens summa decurrit ab arce,<br>
et procul 'o miseri, quae tanta insania, cives?<br>
creditis avectos hostis? aut ulla putatis<br>
dona carere dolis Danaum? sic notus Ulixes?<br>
aut hoc inclusi ligno occultantur Achivi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
aut haec in nostros fabricata est machina muros,<br>
inspectura domos venturaque desuper urbi,<br>
aut aliquis latet error; equo ne credite, Teucri.<br>
quidquid id est, timeo Danaos et dona ferentis.'<br>
sic fatus ualidis ingentem viribus hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
in latus inque feri curvam compagibus alvum<br>
contorsit. stetit illa tremens, uteroque recusso<br>
insonuere cavae gemitumque dedere cavernae.<br>
et, si fata deum, si mens non laeva fuisset,<br>
impulerat ferro Argolicas foedare latebras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Troiaque nunc staret, Priamique arx alta maneres.
</p>

<p>
Ecce, manus iuvenem interea post terga revinctum<br>
pastores magno ad regem clamore trahebant<br>
Dardanidae, qui se ignotum venientibus ultro,<br>
hoc ipsum ut strueret Troiamque aperiret Achivis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
obtulerat, fidens animi atque in utrumque paratus,<br>
seu versare dolos seu certae occumbere morti.<br>
undique visendi studio Troiana iuventus<br>
circumfusa ruit certantque inludere capto.<br>
accipe nunc Danaum insidias et crimine ab uno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
disce omnis.<br>
namque ut conspectu in medio turbatus, inermis<br>
constitit atque oculis Phrygia agmina circumspexit,<br>
'heu, quae nunc tellus,' inquit, 'quae me aequora possunt<br>
accipere? aut quid iam misero mihi denique restat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
cui neque apud Danaos usquam locus, et super ipsi<br>
Dardanidae infensi poenas cum sanguine poscunt?'<br>
quo gemitu conversi animi compressus et omnis<br>
impetus. hortamur fari quo sanguine cretus,<br>
quidve ferat; memoret quae sit fiducia capto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span>
</p>

<p>
'Cuncta equidem tibi, rex, fuerit quodcumque, fatebor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">77</span><br>
vera,' inquit; 'neque me Argolica de gente negabo.<br>
hoc primum; nec, si miserum Fortuna Sinonem<br>
finxit, vanum etiam mendacemque improba finget.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
fando aliquod si forte tuas pervenit ad auris<br>
Belidae nomen Palamedis et incluta fama<br>
gloria, quem falsa sub proditione Pelasgi<br>
insontem infando indicio, quia bella vetabat,<br>
demisere neci, nunc cassum lumine lugent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
illi me comitem et consanguinitate propinquum<br>
pauper in arma pater primis huc misit ab annis.<br>
dum stabat regno incolumis regumque vigebat<br>
conciliis, et nos aliquod nomenque decusque<br>
gessimus. invidia postquam pellacis Ulixi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
(haud ignota loquor) superis concessit ab oris,<br>
adflictus vitam in tenebris luctuque trahebam<br>
et casum insontis mecum indignabar amici.<br>
nec tacui demens et me, fors si qua tulisset,<br>
si patrios umquam remeassem victor ad Argos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
promisi ultorem et verbis odia aspera movi.<br>
hinc mihi prima mali labes, hinc semper Ulixes<br>
criminibus terrere novis, hinc spargere voces<br>
in vulgum ambiguas et quaerere conscius arma.<br>
nec requievit enim, donec Calchante ministro&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
sed quid ego haec autem nequiquam ingrata revoluo,<br>
quidue moror? si omnis uno ordine habetis Achivos,<br>
idque audire sat est, iamdudum sumite poenas:<br>
hoc Ithacus velit et magno mercentur Atridae.'
</p>

<p>
Tum vero ardemus scitari et quaerere causas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
ignari scelerum tantorum artisque Pelasgae.<br>
prosequitur pavitans et ficto pectore fatur:
</p>

<p>
'Saepe fugam Danai Troia cupiere relicta<br>
moliri et longo fessi discedere bello;<br>
fecissentque utinam! saepe illos aspera ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
interclusit hiems et terruit Auster euntis.<br>
praecipue cum iam hic trabibus contextus acernis<br>
staret equus, toto sonuerunt aethere nimbi.<br>
suspensi Eurypylum scitatum oracula Phoebi<br>
mittimus, isque adytis haec tristia dicta reportat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
"sanguine placastis ventos et virgine caesa,<br>
cum primum Iliacas, Danai, venistis ad oras;<br>
sanguine quaerendi reditus animaque litandum<br>
Argolica." vulgi quae uox ut venit ad auris,<br>
obstipuere animi gelidusque per ima cucurrit &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
ossa tremor, cui fata parent, quem poscat Apollo.<br>
hic Ithacus vatem magno Calchanta tumultu<br>
protrahit in medios; quae sint ea numina divum<br>
flagitat. et mihi iam multi crudele canebant<br>
artificis scelus, et taciti ventura videbant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
bis quinos silet ille dies tectusque recusat<br>
prodere voce sua quemquam aut opponere morti.<br>
vix tandem, magnis Ithaci clamoribus actus,<br>
composito rumpit vocem et me destinat arae.<br>
adsensere omnes et, quae sibi quisque timebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
unius in miseri exitium conversa tulere.<br>
iamque dies infanda aderat; mihi sacra parari<br>
et salsae fruges et circum tempora vittae.<br>
eripui, fateor, leto me et vincula rupi,<br>
limosoque lacu per noctem obscurus in ulva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
delitui dum vela darent, si forte dedissent.<br>
nec mihi iam patriam antiquam spes ulla videndi<br>
nec dulcis natos exoptatumque parentem,<br>
quos illi fors et poenas ob nostra reposcent<br>
effugia, et culpam hanc miserorum morte piabunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
quod te per superos et conscia numina veri,<br>
per si qua est quae restet adhuc mortalibus usquam<br>
intemerata fides, oro, miserere laborum<br>
tantorum, miserere animi non digna ferentis.'
</p>

<p>
His lacrimis vitam damus et miserescimus ultro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
ipse viro primus manicas atque arta levari<br>
vincla iubet Priamus dictisque ita fatur amicis:<br>
'quisquis es, amissos hinc iam obliviscere Graios<br>
(noster eris) mihique haec edissere vera roganti:<br>
quo molem hanc immanis equi statuere? quis auctor?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
quidve petunt? quae religio? aut quae machina belli?'<br>
dixerat. ille dolis instructus et arte Pelasga<br>
sustulit exutas vinclis ad sidera palmas:<br>
'vos, aeterni ignes, et non violabile vestrum<br>
testor numen,' ait, 'vos arae ensesque nefandi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
quos fugi, vittaeque deum, quas hostia gessi:<br>
fas mihi Graiorum sacrata resolvere iura,<br>
fas odisse viros atque omnia ferre sub auras,<br>
si qua tegunt, teneor patriae nec legibus ullis.<br>
tu modo promissis maneas servataque serves&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Troia fidem, si vera feram, si magna rependam.<br>
omnis spes Danaum et coepti fiducia belli<br>
Palladis auxiliis semper stetit. impius ex quo<br>
Tydides sed enim scelerumque inventor Ulixes,<br>
fatale adgressi sacrato avellere templo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Palladium caesis summae custodibus arcis,<br>
corripuere sacram effigiem manibusque cruentis<br>
virgineas ausi divae contingere vittas,<br>
ex illo fluere ac retro sublapsa referri<br>
spes Danaum, fractae vires, aversa deae mens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
nec dubiis ea signa dedit Tritonia monstris.<br>
vix positum castris simulacrum: arsere coruscae<br>
luminibus flammae arrectis, salsusque per artus<br>
sudor iit, terque ipsa solo (mirabile dictu)<br>
emicuit parmamque ferens hastamque trementem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
extemplo temptanda fuga canit aequora Calchas,<br>
nec posse Argolicis exscindi Pergama telis<br>
omina ni repetant Argis numenque reducant<br>
quod pelago et curvis secum auexere carinis.<br>
et nunc quod patrias vento petiere Mycenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
arma deosque parant comites pelagoque remenso<br>
improvisi aderunt; ita digerit omina Calchas.<br>
hanc pro Palladio moniti, pro numine laeso<br>
effigiem statuere, nefas quae triste piaret.<br>
hanc tamen immensam Calchas attollere molem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
roboribus textis caeloque educere iussit,<br>
ne recipi portis aut duci in moenia posset,<br>
neu populum antiqua sub religione tueri.<br>
nam si vestra manus violasset dona Minervae,<br>
tum magnum exitium (quod di prius omen in ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
convertant!) Priami imperio Phrygibusque futurum;<br>
sin manibus vestris vestram ascendisset in urbem,<br>
ultro Asiam magno Pelopea ad moenia bello<br>
venturam, et nostros ea fata manere nepotes.'
</p>

<p>
Talibus insidiis periurique arte Sinonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
credita res, captique dolis lacrimisque coactis<br>
quos neque Tydides nec Larisaeus Achilles,<br>
non anni domuere decem, non mille carinae.
</p>

<p>
Hic aliud maius miseris multoque tremendum<br>
obicitur magis atque improvida pectora turbat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Laocoon, ductus Neptuno sorte sacerdos,<br>
sollemnis taurum ingentem mactabat ad aras.<br>
ecce autem gemini a Tenedo tranquilla per alta<br>
(horresco referens) immensis orbibus angues<br>
incumbunt pelago pariterque ad litora tendunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
pectora quorum inter fluctus arrecta iubaeque<br>
sanguineae superant undas, pars cetera pontum<br>
pone legit sinuatque immensa volumine terga.<br>
fit sonitus spumante salo; iamque arva tenebant<br>
ardentisque oculos suffecti sanguine et igni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
sibila lambebant linguis vibrantibus ora.<br>
diffugimus visu exsangues. illi agmine certo<br>
Laocoonta petunt; et primum parva duorum<br>
corpora natorum serpens amplexus uterque<br>
implicat et miseros morsu depascitur artus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
post ipsum auxilio subeuntem ac tela ferentem<br>
corripiunt spirisque ligant ingentibus; et iam<br>
bis medium amplexi, bis collo squamea circum<br>
terga dati superant capite et cervicibus altis.<br>
ille simul manibus tendit divellere nodos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
perfusus sanie vittas atroque veneno,<br>
clamores simul horrendos ad sidera tollit:<br>
qualis mugitus, fugit cum saucius aram<br>
taurus et incertam excussit cervice securim.<br>
at gemini lapsu delubra ad summa dracones&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
effugiunt saevaeque petunt Tritonidis arcem,<br>
sub pedibusque deae clipeique sub orbe teguntur.<br>
tum vero tremefacta novus per pectora cunctis<br>
insinuat pavor, et scelus expendisse merentem<br>
Laocoonta ferunt, sacrum qui cuspide robur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
laeserit et tergo sceleratam intorserit hastam.<br>
ducendum ad sedes simulacrum orandaque divae<br>
numina conclamant.<br>
dividimus muros et moenia pandimus urbis.<br>
accingunt omnes operi pedibusque rotarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
subiciunt lapsus, et stuppea vincula collo<br>
intendunt; scandit fatalis machina muros<br>
feta armis. pueri circum innuptaeque puellae<br>
sacra canunt funemque manu contingere gaudent;<br>
illa subit mediaeque minans inlabitur urbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
o patria, o divum domus Ilium et incluta bello<br>
moenia Dardanidum! quater ipso in limine portae<br>
substitit atque utero sonitum quater arma dedere;<br>
instamus tamen immemores caecique furore<br>
et monstrum infelix sacrata sistimus arce.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
tunc etiam fatis aperit Cassandra futuris<br>
ora dei iussu non umquam credita Teucris.<br>
nos delubra deum miseri, quibus ultimus esset<br>
ille dies, festa velamus fronde per urbem.
</p>

<p>
Vertitur interea caelum et ruit Oceano nox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
involvens umbra magna terramque polumque<br>
Myrmidonumque dolos; fusi per moenia Teucri<br>
conticuere; sopor fessos complectitur artus.<br>
et iam Argiua phalanx instructis navibus ibat<br>
a Tenedo tacitae per amica silentia lunae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
litora nota petens, flammas cum regia puppis<br>
extulerat, fatisque deum defensus iniquis<br>
inclusos utero Danaos et pinea furtim<br>
laxat claustra Sinon. illos patefactus ad auras<br>
reddit equus laetique cavo se robore promunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Thessandrus Sthenelusque duces et dirus Ulixes,<br>
demissum lapsi per funem, Acamasque Thoasque<br>
Pelidesque Neoptolemus primusque Machaon<br>
et Menelaus et ipse doli fabricator Epeos.<br>
invadunt urbem somno vinoque sepultam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
caeduntur vigiles, portisque patentibus omnis<br>
accipiunt socios atque agmina conscia iungunt.
</p>

<p>
Tempus erat quo prima quies mortalibus aegris<br>
incipit et dono divum gratissima serpit.<br>
in somnis, ecce, ante oculos maestissimus Hector&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
visus adesse mihi largosque effundere fletus,<br>
raptatus bigis ut quondam, aterque cruento<br>
pulvere perque pedes traiectus lora tumentis.<br>
ei mihi, qualis erat, quantum mutatus ab illo<br>
Hectore qui redit exuvias indutus Achilli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
vel Danaum Phrygios iaculatus puppibus ignis!<br>
squalentem barbam et concretos sanguine crinis<br>
vulneraque illa gerens, quae circum plurima muros<br>
accepit patrios. ultro flens ipse videbar<br>
compellare virum et maestas expromere voces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
'o lux Dardaniae, spes o fidissima Teucrum,<br>
quae tantae tenuere morae? quibus Hector ab oris<br>
exspectate venis? ut te post multa tuorum<br>
funera, post varios hominumque urbisque labores<br>
defessi aspicimus! quae causa indigna serenos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
foedavit vultus? aut cur haec vulnera cerno?'<br>
ille nihil, nec me quaerentem uana moratur,<br>
sed graviter gemitus imo de pectore ducens,<br>
'heu fuge, nate dea, teque his' ait 'eripe flammis.<br>
hostis habet muros; ruit alto a culmine Troia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
sat patriae Priamoque datum: si Pergama dextra<br>
defendi possent, etiam hac defensa fuissent.<br>
sacra suosque tibi commendat Troia penatis;<br>
hos cape fatorum comites, his moenia quaere<br>
magna pererrato statues quae denique ponto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
sic ait et manibus vittas Vestamque potentem<br>
aeternumque adytis effert penetralibus ignem.
</p>

<p>
Diverso interea miscentur moenia luctu,<br>
et magis atque magis, quamquam secreta parentis<br>
Anchisae domus arboribusque obtecta recessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
clarescunt sonitus armorumque ingruit horror.<br>
excutior somno et summi fastigia tecti<br>
ascensu supero atque arrectis auribus asto:<br>
in segetem veluti cum flamma furentibus Austris<br>
incidit, aut rapidus montano flumine torrens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
sternit agros, sternit sata laeta boumque labores<br>
praecipitisque trahit silvas; stupet inscius alto<br>
accipiens sonitum saxi de vertice pastor.<br>
tum vero manifesta fides, Danaumque patescunt<br>
insidiae. iam Deiphobi dedit ampla ruinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Volcano superante domus, iam proximus ardet<br>
Ucalegon; Sigea igni freta lata relucent.<br>
exoritur clamorque virum clangorque tubarum.<br>
arma amens capio; nec sat rationis in armis,<br>
sed glomerare manum bello et concurrere in arcem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
cum sociis ardent animi; furor iraque mentem<br>
praecipitat, pulchrumque mori succurrit in armis.
</p>

<p>
Ecce autem telis Panthus elapsus Achivum,<br>
Panthus Othryades, arcis Phoebique sacerdos,<br>
sacra manu victosque deos parvumque nepotem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
ipse trahit cursuque amens ad limina tendit.<br>
'quo res summa loco, Panthu? quam prendimus arcem?'<br>
vix ea fatus eram gemitu cum talia reddit:<br>
'venit summa dies et ineluctabile tempus<br>
Dardaniae. fuimus Troes, fuit Ilium et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
gloria Teucrorum; ferus omnia Iuppiter Argos<br>
transtulit; incensa Danai dominantur in urbe.<br>
arduus armatos mediis in moenibus astans<br>
fundit equus victorque Sinon incendia miscet<br>
insultans. portis alii bipatentibus adsunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
milia quot magnis umquam venere Mycenis;<br>
obsedere alii telis angusta viarum<br>
oppositis; stat ferri acies mucrone corusco<br>
stricta, parata neci; vix primi proelia temptant<br>
portarum vigiles et caeco Marte resistunt.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
talibus Othryadae dictis et numine divum<br>
in flammas et in arma feror, quo tristis Erinys,<br>
quo fremitus vocat et sublatus ad aethera clamor.<br>
addunt se socios Rhipeus et maximus armis<br>
Epytus, oblati per lunam, Hypanisque Dymasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
et lateri adglomerant nostro, iuvenisque Coroebus<br>
Mygdonides&#151;illis ad Troiam forte diebus<br>
venerat insano Cassandrae incensus amore<br>
et gener auxilium Priamo Phrygibusque ferebat,<br>
infelix qui non sponsae praecepta furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
audierit!<br>
quos ubi confertos ardere in proelia vidi,<br>
incipio super his: 'iuvenes, fortissima frustra<br>
pectora, si vobis audentem extrema cupido<br>
certa sequi, quae sit rebus fortuna videtis: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
excessere omnes adytis arisque relictis<br>
di quibus imperium hoc steterat; succurritis urbi<br>
incensae. moriamur et in media arma ruamus.<br>
una salus victis nullam sperare salutem.'<br>
sic animis iuvenum furor additus. inde, lupi ceu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
raptores atra in nebula, quos improba ventris<br>
exegit caecos rabies catulique relicti<br>
faucibus exspectant siccis, per tela, per hostis<br>
vadimus haud dubiam in mortem mediaeque tenemus<br>
urbis iter; nox atra cava circumvolat umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
quis cladem illius noctis, quis funera fando<br>
explicet aut possit lacrimis aequare labores?<br>
urbs antiqua ruit multos dominata per annos;<br>
plurima perque vias sternuntur inertia passim<br>
corpora perque domos et religiosa deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
limina. nec soli poenas dant sanguine Teucri;<br>
quondam etiam victis redit in praecordia virtus<br>
uictoresque cadunt Danai. crudelis ubique<br>
luctus, ubique pavor et plurima mortis imago.
</p>

<p>
Primus se Danaum magna comitante caterva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Androgeos offert nobis, socia agmina credens<br>
inscius, atque ultro verbis compellat amicis:<br>
'festinate, viri! nam quae tam sera moratur<br>
segnities? alii rapiunt incensa feruntque<br>
Pergama: vos celsis nunc primum a navibus itis?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
dixit, et extemplo (neque enim responsa dabantur<br>
fida satis) sensit medios delapsus in hostis.<br>
obstipuit retroque pedem cum voce repressit.<br>
improvisum aspris veluti qui sentibus anguem<br>
pressit humi nitens trepidusque repente refugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
attollentem iras et caerula colla tumentem,<br>
haud secus Androgeos visu tremefactus abibat.<br>
inruimus densis et circumfundimur armis,<br>
ignarosque loci passim et formidine captos<br>
sternimus; aspirat primo Fortuna labori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
atque hic successu exsultans animisque Coroebus<br>
'o socii, qua prima' inquit 'Fortuna salutis<br>
monstrat iter, quaque ostendit se dextra, sequamur:<br>
mutemus clipeos Danaumque insignia nobis<br>
aptemus. dolus an virtus, quis in hoste requirat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
arma dabunt ipsi.' sic fatus deinde comantem<br>
Androgei galeam clipeique insigne decorum<br>
induitur laterique Argiuum accommodat ensem.<br>
hoc Rhipeus, hoc ipse Dymas omnisque iuventus<br>
laeta facit: spoliis se quisque recentibus armat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
vadimus immixti Danais haud numine nostro<br>
multaque per caecam congressi proelia noctem<br>
conserimus, multos Danaum demittimus Orco.<br>
diffugiunt alii ad navis et litora cursu<br>
fida petunt; pars ingentem formidine turpi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
scandunt rursus equum et nota conduntur in alvo.
</p>

<p>
Heu nihil inuitis fas quemquam fidere divis!<br>
ecce trahebatur passis Priameia virgo<br>
crinibus a templo Cassandra adytisque Minervae<br>
ad caelum tendens ardentia lumina frustra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
lumina, nam teneras arcebant vincula palmas.<br>
non tulit hanc speciem furiata mente Coroebus<br>
et sese medium iniecit periturus in agmen;<br>
consequimur cuncti et densis incurrimus armis.<br>
hic primum ex alto delubri culmine telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
nostrorum obruimur oriturque miserrima caedes<br>
armorum facie et Graiarum errore iubarum.<br>
tum Danai gemitu atque ereptae virginis ira<br>
undique collecti invadunt, acerrimus Aiax<br>
et gemini Atridae Dolopumque exercitus omnis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
adversi rupto ceu quondam turbine venti<br>
confligunt, Zephyrusque Notusque et laetus Eois<br>
Eurus equis; stridunt silvae saevitque tridenti<br>
spumeus atque imo Nereus ciet aequora fundo.<br>
illi etiam, si quos obscura nocte per umbram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
fudimus insidiis totaque agitavimus urbe,<br>
apparent; primi clipeos mentitaque tela<br>
agnoscunt atque ora sono discordia signant.<br>
ilicet obruimur numero, primusque Coroebus<br>
Penelei dextra divae armipotentis ad aram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
procumbit; cadit et Rhipeus, iustissimus unus<br>
qui fuit in Teucris et servantissimus aequi<br>
(dis aliter visum); pereunt Hypanisque Dymasque<br>
confixi a sociis; nec te tua plurima, Panthu,<br>
labentem pietas nec Apollinis infula texit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Iliaci cineres et flamma extrema meorum,<br>
testor, in occasu vestro nec tela nec ullas<br>
vitavisse vices Danaum et, si fata fuissent<br>
ut caderem, meruisse manu. divellimur inde,<br>
Iphitus et Pelias mecum (quorum Iphitus aevo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
iam gravior, Pelias et vulnere tardus Ulixi),<br>
protinus ad sedes Priami clamore vocati.<br>
hic vero ingentem pugnam, ceu cetera nusquam<br>
bella forent, nulli tota morerentur in urbe,<br>
sic Martem indomitum Danaosque ad tecta ruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
cernimus obsessumque acta testudine limen.<br>
haerent parietibus scalae postisque sub ipsos<br>
nituntur gradibus clipeosque ad tela sinistris<br>
protecti obiciunt, prensant fastigia dextris.<br>
Dardanidae contra turris ac tota domorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
culmina convellunt; his se, quando ultima cernunt,<br>
extrema iam in morte parant defendere telis,<br>
auratasque trabes, veterum decora alta parentum,<br>
devolvunt; alii strictis mucronibus imas<br>
obsedere fores, has servant agmine denso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
instaurati animi regis succurrere tectis<br>
auxilioque levare viros uimque addere victis.
</p>

<p>
Limen erat caecaeque fores et pervius usus<br>
tectorum inter se Priami, postesque relicti<br>
a tergo, infelix qua se, dum regna manebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
saepius Andromache ferre incomitata solebat<br>
ad soceros et auo puerum Astyanacta trahebat.<br>
evado ad summi fastigia culminis, unde<br>
tela manu miseri iactabant inrita Teucri.<br>
turrim in praecipiti stantem summisque sub astra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
eductam tectis, unde omnis Troia videri<br>
et Danaum solitae naves et Achaica castra,<br>
adgressi ferro circum, qua summa labantis<br>
iuncturas tabulata dabant, convellimus altis<br>
sedibus impulimusque; ea lapsa repente ruinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
cum sonitu trahit et Danaum super agmina late<br>
incidit. ast alii subeunt, nec saxa nec ullum<br>
telorum interea cessat genus.
</p>

<p>
Vestibulum ante ipsum primoque in limine Pyrrhus<br>
exsultat telis et luce coruscus aena:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
qualis ubi in lucem coluber mala gramina pastus,<br>
frigida sub terra tumidum quem bruma tegebat,<br>
nunc, positis novus exuviis nitidusque iuventa,<br>
lubrica convoluit sublato pectore terga<br>
arduus ad solem, et linguis micat ore trisulcis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
una ingens Periphas et equorum agitator Achillis,<br>
armiger Automedon, una omnis Scyria pubes<br>
succedunt tecto et flammas ad culmina iactant.<br>
ipse inter primos correpta dura bipenni<br>
limina perrumpit postisque a cardine vellit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
aeratos; iamque excisa trabe firma cavavit<br>
robora et ingentem lato dedit ore fenestram.<br>
apparet domus intus et atria longa patescunt;<br>
apparent Priami et veterum penetralia regum,<br>
armatosque vident stantis in limine primo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
at domus interior gemitu miseroque tumultu<br>
miscetur, penitusque cavae plangoribus aedes<br>
femineis ululant; ferit aurea sidera clamor.<br>
tum pavidae tectis matres ingentibus errant<br>
amplexaeque tenent postis atque oscula figunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
instat vi patria Pyrrhus; nec claustra nec ipsi<br>
custodes sufferre valent; labat ariete crebro<br>
ianua, et emoti procumbunt cardine postes.<br>
fit via vi; rumpunt aditus primosque trucidant<br>
immissi Danai et late loca milite complent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
non sic, aggeribus ruptis cum spumeus amnis<br>
exiit oppositasque evicit gurgite moles,<br>
fertur in arva furens cumulo camposque per omnis<br>
cum stabulis armenta trahit. vidi ipse furentem<br>
caede Neoptolemum geminosque in limine Atridas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
vidi Hecubam centumque nurus Priamumque per aras<br>
sanguine foedantem quos ipse sacraverat ignis.<br>
quinquaginta illi thalami, spes tanta nepotum,<br>
barbarico postes auro spoliisque superbi<br>
procubuere; tenent Danai qua deficit ignis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span>
</p>

<p>
Forsitan et Priami fuerint quae fata requiras.<br>
urbis uti captae casum convulsaque vidit<br>
limina tectorum et medium in penetralibus hostem,<br>
arma diu senior desueta trementibus aevo<br>
circumdat nequiquam umeris et inutile ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
cingitur, ac densos fertur moriturus in hostis.<br>
aedibus in mediis nudoque sub aetheris axe<br>
ingens ara fuit iuxtaque veterrima laurus<br>
incumbens arae atque umbra complexa penatis.<br>
hic Hecuba et natae nequiquam altaria circum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
praecipites atra ceu tempestate columbae,<br>
condensae et divum amplexae simulacra sedebant.<br>
ipsum autem sumptis Priamum iuvenalibus armis<br>
ut vidit, 'quae mens tam dira, miserrime coniunx,<br>
impulit his cingi telis? aut quo ruis?' inquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
'non tali auxilio nec defensoribus istis<br>
tempus eget; non, si ipse meus nunc adforet Hector.<br>
huc tandem concede; haec ara tuebitur omnis,<br>
aut moriere simul.' sic ore effata recepit<br>
ad sese et sacra longaeuum in sede locavit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span>
</p>

<p>
Ecce autem elapsus Pyrrhi de caede Polites,<br>
unus natorum Priami, per tela, per hostis<br>
porticibus longis fugit et vacua atria lustrat<br>
saucius. illum ardens infesto vulnere Pyrrhus<br>
insequitur, iam iamque manu tenet et premit hasta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
ut tandem ante oculos evasit et ora parentum,<br>
concidit ac multo vitam cum sanguine fudit.<br>
hic Priamus, quamquam in media iam morte tenetur,<br>
non tamen abstinuit nec voci iraeque pepercit:<br>
'at tibi pro scelere,' exclamat, 'pro talibus ausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
di, si qua est caelo pietas quae talia curet,<br>
persolvant grates dignas et praemia reddant<br>
debita, qui nati coram me cernere letum<br>
fecisti et patrios foedasti funere vultus.<br>
at non ille, satum quo te mentiris, Achilles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
talis in hoste fuit Priamo; sed iura fidemque<br>
supplicis erubuit corpusque exsangue sepulcro<br>
reddidit Hectoreum meque in mea regna remisit.'<br>
sic fatus senior telumque imbelle sine ictu<br>
coniecit, rauco quod protinus aere repulsum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
et summo clipei nequiquam umbone pependit.<br>
cui Pyrrhus: 'referes ergo haec et nuntius ibis<br>
Pelidae genitori. illi mea tristia facta<br>
degeneremque Neoptolemum narrare memento.<br>
nunc morere.' hoc dicens altaria ad ipsa trementem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
traxit et in multo lapsantem sanguine nati,<br>
implicuitque comam laeva, dextraque coruscum<br>
extulit ac lateri capulo tenus abdidit ensem.<br>
haec finis Priami fatorum, hic exitus illum<br>
sorte tulit Troiam incensam et prolapsa videntem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
Pergama, tot quondam populis terrisque superbum<br>
regnatorem Asiae. iacet ingens litore truncus,<br>
avulsumque umeris caput et sine nomine corpus.
</p>

<p>
At me tum primum saevus circumstetit horror.<br>
obstipui; subiit cari genitoris imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
ut regem aequaeuum crudeli vulnere vidi<br>
vitam exhalantem, subiit deserta Creusa<br>
et direpta domus et parvi casus Iuli.<br>
respicio et quae sit me circum copia lustro.<br>
deseruere omnes defessi, et corpora saltu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ad terram misere aut ignibus aegra dedere.
</p>

<p>
[Iamque adeo super unus eram, cum limina Vestae<br>
servantem et tacitam secreta in sede latentem<br>
Tyndarida aspicio; dant claram incendia lucem<br>
erranti passimque oculos per cuncta ferenti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
illa sibi infestos eversa ob Pergama Teucros<br>
et Danaum poenam et deserti coniugis iras<br>
praemetuens, Troiae et patriae communis Erinys,<br>
abdiderat sese atque aris invisa sedebat.<br>
exarsere ignes animo; subit ira cadentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
ulcisci patriam et sceleratas sumere poenas.<br>
'scilicet haec Spartam incolumis patriasque Mycenas<br>
aspiciet, partoque ibit regina triumpho?<br>
coniugiumque domumque patris natosque videbit<br>
Iliadum turba et Phrygiis comitata ministris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
occiderit ferro Priamus? Troia arserit igni?<br>
Dardanium totiens sudarit sanguine litus?<br>
non ita. namque etsi nullum memorabile nomen<br>
feminea in poena est, habet haec victoria laudem;<br>
exstinxisse nefas tamen et sumpsisse merentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
laudabor poenas, animumque explesse iuvabit<br>
ultricis flammae et cineres satiasse meorum.'<br>
talia iactabam et furiata mente ferebar,]<br>
cum mihi se, non ante oculis tam clara, videndam<br>
obtulit et pura per noctem in luce refulsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
alma parens, confessa deam qualisque videri<br>
caelicolis et quanta solet, dextraque prehensum<br>
continuit roseoque haec insuper addidit ore:<br>
'nate, quis indomitas tantus dolor excitat iras?<br>
quid furis? aut quonam nostri tibi cura recessit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
non prius aspicies ubi fessum aetate parentem<br>
liqueris Anchisen, superet coniunxne Creusa<br>
Ascaniusque puer? quos omnis undique Graiae<br>
circum errant acies et, ni mea cura resistat,<br>
iam flammae tulerint inimicus et hauserit ensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
non tibi Tyndaridis facies invisa Lacaenae<br>
culpatusue Paris, divum inclementia, divum<br>
has evertit opes sternitque a culmine Troiam.<br>
aspice (namque omnem, quae nunc obducta tuenti<br>
mortalis hebetat visus tibi et umida circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
caligat, nubem eripiam; tu ne qua parentis<br>
iussa time neu praeceptis parere recusa):<br>
hic, ubi disiectas moles avulsaque saxis<br>
saxa vides, mixtoque undantem pulvere fumum,<br>
Neptunus muros magnoque emota tridenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
fundamenta quatit totamque a sedibus urbem<br>
eruit. hic Iuno Scaeas saevissima portas<br>
prima tenet sociumque furens a navibus agmen<br>
ferro accincta vocat.<br>
iam summas arces Tritonia, respice, Pallas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
insedit nimbo effulgens et Gorgone saeva.<br>
ipse pater Danais animos virisque secundas<br>
sufficit, ipse deos in Dardana suscitat arma.<br>
eripe, nate, fugam finemque impone labori;<br>
nusquam abero et tutum patrio te limine sistam.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
dixerat et spissis noctis se condidit umbris.<br>
apparent dirae facies inimicaque Troiae<br>
numina magna deum.
</p>

<p>
Tum vero omne mihi visum considere in ignis<br>
Ilium et ex imo verti Neptunia Troia:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
ac veluti summis antiquam in montibus ornum<br>
cum ferro accisam crebrisque bipennibus instant<br>
eruere agricolae certatim, illa usque minatur<br>
et tremefacta comam concusso vertice nutat,<br>
vulneribus donec paulatim evicta supremum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
congemuit traxitque iugis avulsa ruinam.<br>
descendo ac ducente deo flammam inter et hostis<br>
expedior: dant tela locum flammaeque recedunt.
</p>

<p>
Atque ubi iam patriae perventum ad limina sedis<br>
antiquasque domos, genitor, quem tollere in altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
optabam primum montis primumque petebam,<br>
abnegat excisa vitam producere Troia<br>
exsiliumque pati. 'vos o, quibus integer aevi<br>
sanguis,' ait, 'solidaeque suo stant robore vires,<br>
vos agitate fugam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
me si caelicolae voluissent ducere vitam,<br>
has mihi servassent sedes. satis una superque<br>
vidimus excidia et captae superavimus urbi.<br>
sic o sic positum adfati discedite corpus.<br>
ipse manu mortem inveniam; miserebitur hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
exuviasque petet. facilis iactura sepulcri.<br>
iam pridem invisus divis et inutilis annos<br>
demoror, ex quo me divum pater atque hominum rex<br>
fulminis adflavit ventis et contigit igni.'
</p>

<p>
Talia perstabat memorans fixusque manebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
nos contra effusi lacrimis coniunxque Creusa<br>
Ascaniusque omnisque domus, ne vertere secum<br>
cuncta pater fatoque urgenti incumbere vellet.<br>
abnegat inceptoque et sedibus haeret in isdem.<br>
rursus in arma feror mortemque miserrimus opto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
nam quod consilium aut quae iam fortuna dabatur?<br>
'mene efferre pedem, genitor, te posse relicto<br>
sperasti tantumque nefas patrio excidit ore?<br>
si nihil ex tanta superis placet urbe relinqui,<br>
et sedet hoc animo perituraeque addere Troiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
teque tuosque iuvat, patet isti ianua leto,<br>
iamque aderit multo Priami de sanguine Pyrrhus,<br>
natum ante ora patris, patrem qui obtruncat ad aras.<br>
hoc erat, alma parens, quod me per tela, per ignis<br>
eripis, ut mediis hostem in penetralibus utque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
Ascanium patremque meum iuxtaque Creusam<br>
alterum in alterius mactatos sanguine cernam?<br>
arma, viri, ferte arma; vocat lux ultima victos.<br>
reddite me Danais; sinite instaurata revisam<br>
proelia. numquam omnes hodie moriemur inulti.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span>
</p>

<p>
Hinc ferro accingor rursus clipeoque sinistram<br>
insertabam aptans meque extra tecta ferebam.<br>
ecce autem complexa pedes in limine coniunx<br>
haerebat, parvumque patri tendebat Iulum:<br>
'si periturus abis, et nos rape in omnia tecum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
sin aliquam expertus sumptis spem ponis in armis,<br>
hanc primum tutare domum. cui parvus Iulus,<br>
cui pater et coniunx quondam tua dicta relinquor?'
</p>

<p>
Talia vociferans gemitu tectum omne replebat,<br>
cum subitum dictuque oritur mirabile monstrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
namque manus inter maestorumque ora parentum<br>
ecce levis summo de vertice visus Iuli<br>
fundere lumen apex, tactuque innoxia mollis<br>
lambere flamma comas et circum tempora pasci.<br>
nos pavidi trepidare metu crinemque flagrantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
excutere et sanctos restinguere fontibus ignis.<br>
at pater Anchises oculos ad sidera laetus<br>
extulit et caelo palmas cum voce tetendit:<br>
'Iuppiter omnipotens, precibus si flecteris ullis,<br>
aspice nos, hoc tantum, et si pietate meremur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
da deinde auxilium, pater, atque haec omina firma.'
</p>

<p>
Vix ea fatus erat senior, subitoque fragore<br>
intonuit laevum, et de caelo lapsa per umbras<br>
stella facem ducens multa cum luce cucurrit.<br>
illam summa super labentem culmina tecti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
cernimus Idaea claram se condere silva<br>
signantemque vias; tum longo limite sulcus<br>
dat lucem et late circum loca sulphure fumant.<br>
hic vero victus genitor se tollit ad auras<br>
adfaturque deos et sanctum sidus adorat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
'iam iam nulla mora est; sequor et qua ducitis adsum,<br>
di patrii; servate domum, servate nepotem.<br>
vestrum hoc augurium, vestroque in numine Troia est.<br>
cedo equidem nec, nate, tibi comes ire recuso.'<br>
dixerat ille, et iam per moenia clarior ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
auditur, propiusque aestus incendia volvunt.<br>
'ergo age, care pater, cervici imponere nostrae;<br>
ipse subibo umeris nec me labor iste gravabit;<br>
quo res cumque cadent, unum et commune periclum,<br>
una salus ambobus erit. mihi parvus Iulus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
sit comes, et longe servet vestigia coniunx.<br>
vos, famuli, quae dicam animis advertite vestris.<br>
est urbe egressis tumulus templumque vetustum<br>
desertae Cereris, iuxtaque antiqua cupressus<br>
religione patrum multos servata per annos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
hanc ex diverso sedem veniemus in unam.<br>
tu, genitor, cape sacra manu patriosque penatis;<br>
me bello e tanto digressum et caede recenti<br>
attrectare nefas, donec me flumine vivo<br>
abluero.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
haec fatus latos umeros subiectaque colla<br>
veste super fulvique insternor pelle leonis,<br>
succedoque oneri; dextrae se parvus Iulus<br>
implicuit sequiturque patrem non passibus aequis;<br>
pone subit coniunx. ferimur per opaca locorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
et me, quem dudum non ulla iniecta movebant<br>
tela neque adverso glomerati examine Grai,<br>
nunc omnes terrent aurae, sonus excitat omnis<br>
suspensum et pariter comitique onerique timentem.<br>
iamque propinquabam portis omnemque videbar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
evasisse viam, subito cum creber ad auris<br>
visus adesse pedum sonitus, genitorque per umbram<br>
prospiciens 'nate,' exclamat, 'fuge, nate; propinquant.<br>
ardentis clipeos atque aera micantia cerno.'<br>
hic mihi nescio quod trepido male numen amicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
confusam eripuit mentem. namque avia cursu<br>
dum sequor et nota excedo regione viarum,<br>
heu misero coniunx fatone erepta Creusa<br>
substitit, erravitne via seu lapsa resedit,<br>
incertum; nec post oculis est reddita nostris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
nec prius amissam respexi animumue reflexi<br>
quam tumulum antiquae Cereris sedemque sacratam<br>
venimus: hic demum collectis omnibus una<br>
defuit, et comites natumque virumque fefellit.<br>
quem non incusavi amens hominumque deorumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
aut quid in eversa vidi crudelius urbe?<br>
Ascanium Anchisenque patrem Teucrosque penatis<br>
commendo sociis et curva valle recondo;<br>
ipse urbem repeto et cingor fulgentibus armis.<br>
stat casus renovare omnis omnemque reverti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
per Troiam et rursus caput obiectare periclis.<br>
principio muros obscuraque limina portae,<br>
qua gressum extuleram, repeto et vestigia retro<br>
observata sequor per noctem et lumine lustro:<br>
horror ubique animo, simul ipsa silentia terrent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
inde domum, si forte pedem, si forte tulisset,<br>
me refero: inruerant Danai et tectum omne tenebant.<br>
ilicet ignis edax summa ad fastigia vento<br>
voluitur; exsuperant flammae, furit aestus ad auras.<br>
procedo et Priami sedes arcemque reviso:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
et iam porticibus vacuis Iunonis asylo<br>
custodes lecti Phoenix et dirus Ulixes<br>
praedam adservabant. huc undique Troia gaza<br>
incensis erepta adytis, mensaeque deorum<br>
crateresque auro solidi, captivaque vestis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
congeritur. pueri et pavidae longo ordine matres<br>
stant circum.<br>
ausus quin etiam voces iactare per umbram<br>
implevi clamore vias, maestusque Creusam<br>
nequiquam ingeminans iterumque iterumque vocavi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
quaerenti et tectis urbis sine fine ruenti<br>
infelix simulacrum atque ipsius umbra Creusae<br>
visa mihi ante oculos et nota maior imago.<br>
obstipui, steteruntque comae et uox faucibus haesit.<br>
tum sic adfari et curas his demere dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
'quid tantum insano iuvat indulgere dolori,<br>
o dulcis coniunx? non haec sine numine divum<br>
eveniunt; nec te comitem hinc portare Creusam<br>
fas, aut ille sinit superi regnator Olympi.<br>
longa tibi exsilia et vastum maris aequor arandum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
et terram Hesperiam venies, ubi Lydius arva<br>
inter opima virum leni fluit agmine Thybris.<br>
illic res laetae regnumque et regia coniunx<br>
parta tibi; lacrimas dilectae pelle Creusae.<br>
non ego Myrmidonum sedes Dolopumue superbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
aspiciam aut Grais servitum matribus ibo,<br>
Dardanis et divae Veneris nurus;<br>
sed me magna deum genetrix his detinet oris.<br>
iamque vale et nati serva communis amorem.'<br>
haec ubi dicta dedit, lacrimantem et multa volentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
dicere deseruit, tenuisque recessit in auras.<br>
ter conatus ibi collo dare bracchia circum;<br>
ter frustra comprensa manus effugit imago,<br>
par levibus ventis volucrique simillima somno.<br>
sic demum socios consumpta nocte reviso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span>
</p>

<p>
Atque hic ingentem comitum adfluxisse novorum<br>
invenio admirans numerum, matresque virosque,<br>
collectam exsilio pubem, miserabile vulgus.<br>
undique convenere animis opibusque parati<br>
in quascumque velim pelago deducere terras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
iamque iugis summae surgebat Lucifer Idae<br>
ducebatque diem, Danaique obsessa tenebant<br>
limina portarum, nec spes opis ulla dabatur.<br>
cessi et sublato montis genitore petivi.
</P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>