<html>
	<head>
		<title>
			P. VERGILI MARONIS AENEIDOS LIBER OCTAVVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" media="print" href="http://www.thelatinlibrary.com/latinlibrary_print.css">
	</head>
	
<body>

<p class=pagehead>P. VERGILI MARONIS AENEIDOS LIBER OCTAVVS

</p>

<p class="internal_navigation">

<p>
Ut belli signum Laurenti Turnus ab arce<br>
extulit et rauco strepuerunt cornua cantu,<br>
utque acris concussit equos utque impulit arma,<br>
extemplo turbati animi, simul omne tumultu<br>
coniurat trepido Latium saevitque iuventus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
effera. ductores primi Messapus et Ufens<br>
contemptorque deum Mezentius undique cogunt<br>
auxilia et latos vastant cultoribus agros.<br>
mittitur et magni Venulus Diomedis ad urbem<br>
qui petat auxilium, et Latio consistere Teucros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
advectum Aenean classi victosque penatis<br>
inferre et fatis regem se dicere posci<br>
edoceat, multasque viro se adiungere gentis<br>
Dardanio et late Latio increbrescere nomen:<br>
quid struat his coeptis, quem, si fortuna sequatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
eventum pugnae cupiat, manifestius ipsi<br>
quam Turno regi aut regi apparere Latino.
</p>

<p>
Talia per Latium. quae Laomedontius heros<br>
cuncta videns magno curarum fluctuat aestu,<br>
atque animum nunc huc celerem nunc dividit illuc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
in partisque rapit varias perque omnia versat,<br>
sicut aquae tremulum labris ubi lumen aenis<br>
sole repercussum aut radiantis imagine lunae<br>
omnia pervolitat late loca, iamque sub auras<br>
erigitur summique ferit laquearia tecti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
nox erat et terras animalia fessa per omnis<br>
alituum pecudumque genus sopor altus habebat,<br>
cum pater in ripa gelidique sub aetheris axe<br>
Aeneas, tristi turbatus pectora bello,<br>
procubuit seramque dedit per membra quietem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
huic deus ipse loci fluvio Tiberinus amoeno<br>
populeas inter senior se attollere frondes<br>
visus (eum tenuis glauco velabat amictu<br>
carbasus, et crinis umbrosa tegebat harundo),<br>
tum sic adfari et curas his demere dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span>
</p>

<p>
'O sate gente deum, Troianam ex hostibus urbem<br>
qui revehis nobis aeternaque Pergama servas,<br>
exspectate solo Laurenti arvisque Latinis,<br>
hic tibi certa domus, certi (ne absiste) penates.<br>
neu belli terrere minis; tumor omnis et irae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
concessere deum.<br>
iamque tibi, ne vana putes haec fingere somnum,<br>
litoreis ingens inventa sub ilicibus sus<br>
triginta capitum fetus enixa iacebit,<br>
alba solo recubans, albi circum ubera nati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
[hic locus urbis erit, requies ea certa laborum,]<br>
ex quo ter denis urbem redeuntibus annis<br>
Ascanius clari condet cognominis Albam.<br>
haud incerta cano. nunc qua ratione quod instat<br>
expedias victor, paucis (adverte) docebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Arcades his oris, genus a Pallante profectum,<br>
qui regem Evandrum comites, qui signa secuti,<br>
delegere locum et posuere in montibus urbem<br>
Pallantis proavi de nomine Pallanteum.<br>
hi bellum adsidue ducunt cum gente Latina;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
hos castris adhibe socios et foedera iunge.<br>
ipse ego te ripis et recto flumine ducam,<br>
adversum remis superes subvectus ut amnem.<br>
surge age, nate dea, primisque cadentibus astris<br>
Iunoni fer rite preces, iramque minasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
supplicibus supera votis. mihi victor honorem<br>
persolves. ego sum pleno quem flumine cernis<br>
stringentem ripas et pinguia culta secantem,<br>
caeruleus Thybris, caelo gratissimus amnis.<br>
hic mihi magna domus, celsis caput urbibus exit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span>
</p>

<p>
Dixit, deinde lacu fluvius se condidit alto<br>
ima petens; nox Aenean somnusque reliquit.<br>
surgit et aetherii spectans orientia solis<br>
lumina rite cavis undam de flumine palmis<br>
sustinet ac talis effundit ad aethera voces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
'Nymphae, Laurentes Nymphae, genus amnibus unde est,<br>
tuque, o Thybri tuo genitor cum flumine sancto,<br>
accipite Aenean et tandem arcete periclis.<br>
quo te cumque lacus miserantem incommoda nostra<br>
fonte tenent, quocumque solo pulcherrimus exis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
semper honore meo, semper celebrabere donis<br>
corniger Hesperidum fluvius regnator aquarum.<br>
adsis o tantum et propius tua numina firmes.'<br>
sic memorat, geminasque legit de classe biremis<br>
remigioque aptat, socios simul instruit armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span>
</p>

<p>
Ecce autem subitum atque oculis mirabile monstrum,<br>
candida per silvam cum fetu concolor albo<br>
procubuit viridique in litore conspicitur sus;<br>
quam pius Aeneas tibi enim, tibi, maxima Iuno,<br>
mactat sacra ferens et cum grege sistit ad aram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Thybris ea fluvium, quam longa est, nocte tumentem<br>
leniit, et tacita refluens ita substitit unda,<br>
mitis ut in morem stagni placidaeque paludis<br>
sterneret aequor aquis, remo ut luctamen abesset.<br>
ergo iter inceptum celerant rumore secundo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
labitur uncta vadis abies; mirantur et undae,<br>
miratur nemus insuetum fulgentia longe<br>
scuta virum fluvio pictasque innare carinas.<br>
olli remigio noctemque diemque fatigant<br>
et longos superant flexus, variisque teguntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
arboribus, viridisque secant placido aequore silvas.<br>
sol medium caeli conscenderat igneus orbem<br>
cum muros arcemque procul ac rara domorum<br>
tecta vident, quae nunc Romana potentia caelo<br>
aequavit, tum res inopes Evandrus habebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
ocius advertunt proras urbique propinquant.
</p>

<p>
Forte die sollemnem illo rex Arcas honorem<br>
Amphitryoniadae magno divisque ferebat<br>
ante urbem in luco. Pallas huic filius una,<br>
una omnes iuvenum primi pauperque senatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
tura dabant, tepidusque cruor fumabat ad aras.<br>
ut celsas videre rates atque inter opacum<br>
adlabi nemus et tacitos incumbere remis,<br>
terrentur visu subito cunctique relictis<br>
consurgunt mensis. audax quos rumpere Pallas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
sacra vetat raptoque volat telo obvius ipse,<br>
et procul e tumulo: 'iuvenes, quae causa subegit<br>
ignotas temptare vias? quo tenditis?' inquit.<br>
'qui genus? unde domo? pacemne huc fertis an arma?'<br>
tum pater Aeneas puppi sic fatur ab alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
paciferaeque manu ramum praetendit olivae:<br>
'Troiugenas ac tela vides inimica Latinis,<br>
quos illi bello profugos egere superbo.<br>
Evandrum petimus. ferte haec et dicite lectos<br>
Dardaniae venisse duces socia arma rogantis.' &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
obstipuit tanto percussus nomine Pallas:<br>
'egredere o quicumque es' ait 'coramque parentem<br>
adloquere ac nostris succede penatibus hospes.'<br>
excepitque manu dextramque amplexus inhaesit;<br>
progressi subeunt luco fluviumque relinquunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span>
</p>

<p>
Tum regem Aeneas dictis adfatur amicis:<br>
'optime Graiugenum, cui me Fortuna precari<br>
et vitta comptos voluit praetendere ramos,<br>
non equidem extimui Danaum quod ductor et Arcas<br>
quodque a stirpe fores geminis coniunctus Atridis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
sed mea me virtus et sancta oracula divum<br>
cognatique patres, tua terris didita fama,<br>
coniunxere tibi et fatis egere volentem.<br>
Dardanus, Iliacae primus pater urbis et auctor,<br>
Electra, ut Grai perhibent, Atlantide cretus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
advehitur Teucros; Electram maximus Atlas<br>
edidit, aetherios umero qui sustinet orbis.<br>
vobis Mercurius pater est, quem candida Maia<br>
Cyllenae gelido conceptum vertice fudit;<br>
at Maiam, auditis si quicquam credimus, Atlas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
idem Atlas generat caeli qui sidera tollit.<br>
sic genus amborum scindit se sanguine ab uno.<br>
his fretus non legatos neque prima per artem<br>
temptamenta tui pepigi; me, me ipse meumque<br>
obieci caput et supplex ad limina veni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
gens eadem, quae te, crudeli Daunia bello<br>
insequitur; nos si pellant nihil afore credunt<br>
quin omnem Hesperiam penitus sua sub iuga mittant,<br>
et mare quod supra teneant quodque adluit infra.<br>
accipe daque fidem. sunt nobis fortia bello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
pectora, sunt animi et rebus spectata iuventus.'
</p>

<p>
Dixerat Aeneas. ille os oculosque loquentis<br>
iamdudum et totum lustrabat lumine corpus.<br>
tum sic pauca refert: 'ut te, fortissime Teucrum,<br>
accipio agnoscoque libens! ut verba parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
et vocem Anchisae magni vultumque recordor!<br>
nam memini Hesionae visentem regna sororis<br>
Laomedontiaden Priamum Salamina petentem<br>
protinus Arcadiae gelidos invisere finis.<br>
tum mihi prima genas vestibat flore iuventas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
mirabarque duces Teucros, mirabar et ipsum<br>
Laomedontiaden; sed cunctis altior ibat<br>
Anchises. mihi mens iuvenali ardebat amore<br>
compellare virum et dextrae coniungere dextram;<br>
accessi et cupidus Phenei sub moenia duxi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
ille mihi insignem pharetram Lyciasque sagittas<br>
discedens chlamydemque auro dedit intertextam,<br>
frenaque bina meus quae nunc habet aurea Pallas.<br>
ergo et quam petitis iuncta est mihi foedere dextra,<br>
et lux cum primum terris se crastina reddet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
auxilio laetos dimittam opibusque iuvabo.<br>
interea sacra haec, quando huc venistis amici,<br>
annua, quae differre nefas, celebrate faventes<br>
nobiscum, et iam nunc sociorum adsuescite mensis.'
</p>

<p>
Haec ubi dicta, dapes iubet et sublata reponi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
pocula gramineoque viros locat ipse sedili,<br>
praecipuumque toro et villosi pelle leonis<br>
accipit Aenean solioque invitat acerno.<br>
tum lecti iuvenes certatim araeque sacerdos<br>
viscera tosta ferunt taurorum, onerantque canistris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
dona laboratae Cereris, Bacchumque ministrant.<br>
uescitur Aeneas simul et Troiana iuventus<br>
perpetui tergo bovis et lustralibus extis.
</p>

<p>
Postquam exempta fames et amor compressus edendi,<br>
rex Evandrus ait: 'non haec sollemnia nobis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
has ex more dapes, hanc tanti numinis aram<br>
vana superstitio veterumque ignara deorum<br>
imposuit: saevis, hospes Troiane, periclis<br>
servati facimus meritosque novamus honores.<br>
iam primum saxis suspensam hanc aspice rupem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
disiectae procul ut moles desertaque montis<br>
stat domus et scopuli ingentem traxere ruinam.<br>
hic spelunca fuit vasto summota recessu,<br>
semihominis Caci facies quam dira tenebat<br>
solis inaccessam radiis; semperque recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
caede tepebat humus, foribusque adfixa superbis<br>
ora virum tristi pendebant pallida tabo.<br>
huic monstro Volcanus erat pater: illius atros<br>
ore vomens ignis magna se mole ferebat.<br>
attulit et nobis aliquando optantibus aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
auxilium adventumque dei. nam maximus ultor<br>
tergemini nece Geryonae spoliisque superbus<br>
Alcides aderat taurosque hac victor agebat<br>
ingentis, vallemque boves amnemque tenebant.<br>
at furis Caci mens effera, ne quid inausum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
aut intractatum scelerisve dolive fuisset,<br>
quattuor a stabulis praestanti corpore tauros<br>
avertit, totidem forma superante iuvencas.<br>
atque hos, ne qua forent pedibus vestigia rectis,<br>
cauda in speluncam tractos versisque viarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
indiciis raptor saxo occultabat opaco;<br>
quaerenti nulla ad speluncam signa ferebant.<br>
interea, cum iam stabulis saturata moveret<br>
Amphitryoniades armenta abitumque pararet,<br>
discessu mugire boves atque omne querelis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
impleri nemus et colles clamore relinqui.<br>
reddidit una boum vocem vastoque sub antro<br>
mugiit et Caci spem custodita fefellit.<br>
hic vero Alcidae furiis exarserat atro<br>
felle dolor: rapit arma manu nodisque gravatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
robur, et aerii cursu petit ardua montis.<br>
tum primum nostri Cacum videre timentem<br>
turbatumque oculis; fugit ilicet ocior Euro<br>
speluncamque petit, pedibus timor addidit alas.<br>
ut sese inclusit ruptisque immane catenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
deiecit saxum, ferro quod et arte paterna<br>
pendebat, fultosque emuniit obice postis,<br>
ecce furens animis aderat Tirynthius omnemque<br>
accessum lustrans huc ora ferebat et illuc,<br>
dentibus infrendens. ter totum fervidus ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
lustrat Aventini montem, ter saxea temptat<br>
limina nequiquam, ter fessus valle resedit.<br>
stabat acuta silex praecisis undique saxis<br>
speluncae dorso insurgens, altissima visu,<br>
dirarum nidis domus opportuna volucrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
hanc, ut prona iugo laevum incumbebat ad amnem,<br>
dexter in adversum nitens concussit et imis<br>
avulsam solvit radicibus, inde repente<br>
impulit; impulsu quo maximus intonat aether,<br>
dissultant ripae refluitque exterritus amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
at specus et Caci detecta apparuit ingens<br>
regia, et umbrosae penitus patuere cavernae,<br>
non secus ac si qua penitus vi terra dehiscens<br>
infernas reseret sedes et regna recludat<br>
pallida, dis invisa, superque immane barathrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
cernatur, trepident immisso lumine Manes.<br>
ergo insperata deprensum luce repente<br>
inclusumque cavo saxo atque insueta rudentem<br>
desuper Alcides telis premit, omniaque arma<br>
advocat et ramis vastisque molaribus instat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
ille autem, neque enim fuga iam super ulla pericli,<br>
faucibus ingentem fumum (mirabile dictu)<br>
evomit involvitque domum caligine caeca<br>
prospectum eripiens oculis, glomeratque sub antro<br>
fumiferam noctem commixtis igne tenebris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
non tulit Alcides animis, seque ipse per ignem<br>
praecipiti iecit saltu, qua plurimus undam<br>
fumus agit nebulaque ingens specus aestuat atra.<br>
hic Cacum in tenebris incendia vana vomentem<br>
corripit in nodum complexus, et angit inhaerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
elisos oculos et siccum sanguine guttur.<br>
panditur extemplo foribus domus atra revulsis<br>
abstractaeque boves abiurataeque rapinae<br>
caelo ostenduntur, pedibusque informe cadaver<br>
protrahitur. nequeunt expleri corda tuendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
terribilis oculos, vultum villosaque saetis<br>
pectora semiferi atque exstinctos faucibus ignis.<br>
ex illo celebratus honos laetique minores<br>
servavere diem, primusque Potitius auctor<br>
et domus Herculei custos Pinaria sacri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
hanc aram luco statuit, quae maxima semper<br>
dicetur nobis et erit quae maxima semper.<br>
quare agite, o iuvenes, tantarum in munere laudum<br>
cingite fronde comas et pocula porgite dextris,<br>
communemque vocate deum et date vina volentes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
dixerat, Herculea bicolor cum populus umbra<br>
velavitque comas foliisque innexa pependit,<br>
et sacer implevit dextram scyphus. ocius omnes<br>
in mensam laeti libant divosque precantur.
</p>

<p>
Devexo interea propior fit Vesper Olympo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
iamque sacerdotes primusque Potitius ibant<br>
pellibus in morem cincti, flammasque ferebant.<br>
instaurant epulas et mensae grata secundae<br>
dona ferunt cumulantque oneratis lancibus aras.<br>
tum Salii ad cantus incensa altaria circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
populeis adsunt evincti tempora ramis,<br>
hic iuvenum chorus, ille senum, qui carmine laudes<br>
Herculeas et facta ferunt: ut prima novercae<br>
monstra manu geminosque premens eliserit anguis,<br>
ut bello egregias idem disiecerit urbes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Troiamque Oechaliamque, ut duros mille labores<br>
rege sub Eurystheo fatis Iunonis iniquae<br>
pertulerit. 'tu nubigenas, invicte, bimembris<br>
Hylaeumque Pholumque manu, tu Cresia mactas<br>
prodigia et vastum Nemeae sub rupe leonem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
te Stygii tremuere lacus, te ianitor Orci<br>
ossa super recubans antro semesa cruento;<br>
nec te ullae facies, non terruit ipse Typhoeus<br>
arduus arma tenens; non te rationis egentem<br>
Lernaeus turba capitum circumstetit anguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
salve, vera Iovis proles, decus addite divis,<br>
et nos et tua dexter adi pede sacra secundo.'<br>
talia carminibus celebrant; super omnia Caci<br>
speluncam adiciunt spirantemque ignibus ipsum.<br>
consonat omne nemus strepitu collesque resultant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span>
</p>

<p>
Exim se cuncti divinis rebus ad urbem<br>
perfectis referunt. ibat rex obsitus aevo,<br>
et comitem Aenean iuxta natumque tenebat<br>
ingrediens varioque viam sermone levabat.<br>
miratur facilisque oculos fert omnia circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Aeneas, capiturque locis et singula laetus<br>
exquiritque auditque virum monimenta priorum.<br>
tum rex Evandrus Romanae conditor arcis:<br>
'haec nemora indigenae Fauni Nymphaeque tenebant<br>
gensque virum truncis et duro robore nata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
quis neque mos neque cultus erat, nec iungere tauros<br>
aut componere opes norant aut parcere parto,<br>
sed rami atque asper victu venatus alebat.<br>
primus ab aetherio venit Saturnus Olympo<br>
arma Iovis fugiens et regnis exsul ademptis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
is genus indocile ac dispersum montibus altis<br>
composuit legesque dedit, Latiumque vocari<br>
maluit, his quoniam latuisset tutus in oris.<br>
aurea quae perhibent illo sub rege fuere<br>
saecula: sic placida populos in pace regebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
deterior donec paulatim ac decolor aetas<br>
et belli rabies et amor successit habendi.<br>
tum manus Ausonia et gentes venere Sicanae,<br>
saepius et nomen posuit Saturnia tellus;<br>
tum reges asperque immani corpore Thybris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
a quo post Itali fluvium cognomine Thybrim<br>
diximus; amisit verum vetus Albula nomen.<br>
me pulsum patria pelagique extrema sequentem<br>
Fortuna omnipotens et ineluctabile fatum<br>
his posuere locis, matrisque egere tremenda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Carmentis nymphae monita et deus auctor Apollo.'
</p>

<p>
Vix ea dicta, dehinc progressus monstrat et aram<br>
et Carmentalem Romani nomine portam<br>
quam memorant, nymphae priscum Carmentis honorem,<br>
vatis fatidicae, cecinit quae prima futuros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Aeneadas magnos et nobile Pallanteum.<br>
hinc lucum ingentem, quem Romulus acer asylum<br>
rettulit, et gelida monstrat sub rupe Lupercal<br>
Parrhasio dictum Panos de more Lycaei.<br>
nec non et sacri monstrat nemus Argileti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
testaturque locum et letum docet hospitis Argi.<br>
hinc ad Tarpeiam sedem et Capitolia ducit<br>
aurea nunc, olim silvestribus horrida dumis.<br>
iam tum religio pavidos terrebat agrestis<br>
dira loci, iam tum silvam saxumque tremebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
'hoc nemus, hunc' inquit 'frondoso vertice collem<br>
(quis deus incertum est) habitat deus; Arcades ipsum<br>
credunt se vidisse Iovem, cum saepe nigrantem<br>
aegida concuteret dextra nimbosque cieret.<br>
haec duo praeterea disiectis oppida muris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
reliquias veterumque vides monimenta virorum.<br>
hanc Ianus pater, hanc Saturnus condidit arcem;<br>
Ianiculum huic, illi fuerat Saturnia nomen.'<br>
talibus inter se dictis ad tecta subibant<br>
pauperis Evandri, passimque armenta videbant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Romanoque foro et lautis mugire Carinis.<br>
ut ventum ad sedes, 'haec' inquit 'limina victor<br>
Alcides subiit, haec illum regia cepit.<br>
aude, hospes, contemnere opes et te quoque dignum<br>
finge deo, rebusque veni non asper egenis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
dixit, et angusti subter fastigia tecti<br>
ingentem Aenean duxit stratisque locavit<br>
effultum foliis et pelle Libystidis ursae:<br>
nox ruit et fuscis tellurem amplectitur alis.
</p>

<p>
At Venus haud animo nequiquam exterrita mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Laurentumque minis et duro mota tumultu<br>
Volcanum adloquitur, thalamoque haec coniugis aureo<br>
incipit et dictis divinum aspirat amorem:<br>
'dum bello Argolici vastabant Pergama reges<br>
debita casurasque inimicis ignibus arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
non ullum auxilium miseris, non arma rogavi<br>
artis opisque tuae, nec te, carissime coniunx,<br>
incassumve tuos volui exercere labores,<br>
quamvis et Priami deberem plurima natis,<br>
et durum Aeneae flevissem saepe laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
nunc Iovis imperiis Rutulorum constitit oris:<br>
ergo eadem supplex venio et sanctum mihi numen<br>
arma rogo, genetrix nato. te filia Nerei,<br>
te potuit lacrimis Tithonia flectere coniunx.<br>
aspice qui coeant populi, quae moenia clausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
ferrum acuant portis in me excidiumque meorum.'<br>
dixerat et niveis hinc atque hinc diva lacertis<br>
cunctantem amplexu molli fovet. ille repente<br>
accepit solitam flammam, notusque medullas<br>
intravit calor et labefacta per ossa cucurrit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
non secus atque olim tonitru cum rupta corusco<br>
ignea rima micans percurrit lumine nimbos;<br>
sensit laeta dolis et formae conscia coniunx.<br>
tum pater aeterno fatur devinctus amore:<br>
'quid causas petis ex alto? fiducia cessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
quo tibi, diva, mei? similis si cura fuisset,<br>
tum quoque fas nobis Teucros armare fuisset;<br>
nec pater omnipotens Troiam nec fata vetabant<br>
stare decemque alios Priamum superesse per annos.<br>
et nunc, si bellare paras atque haec tibi mens est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
quidquid in arte mea possum promittere curae,<br>
quod fieri ferro liquidove potest electro,<br>
quantum ignes animaeque valent, absiste precando<br>
viribus indubitare tuis.' ea verba locutus<br>
optatos dedit amplexus placidumque petivit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
coniugis infusus gremio per membra soporem.
</p>

<p>
Inde ubi prima quies medio iam noctis abactae<br>
curriculo expulerat somnum, cum femina primum,<br>
cui tolerare colo vitam tenuique Minerva<br>
impositum, cinerem et sopitos suscitat ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
noctem addens operi, famulasque ad lumina longo<br>
exercet penso, castum ut servare cubile<br>
coniugis et possit parvos educere natos:<br>
haud secus ignipotens nec tempore segnior illo<br>
mollibus e stratis opera ad fabrilia surgit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
insula Sicanium iuxta latus Aeoliamque<br>
erigitur Liparen fumantibus ardua saxis,<br>
quam subter specus et Cyclopum exesa caminis<br>
antra Aetnaea tonant, validique incudibus ictus<br>
auditi referunt gemitus, striduntque cavernis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
stricturae Chalybum et fornacibus ignis anhelat,<br>
Volcani domus et Volcania nomine tellus.<br>
hoc tunc ignipotens caelo descendit ab alto.<br>
ferrum exercebant vasto Cyclopes in antro,<br>
Brontesque Steropesque et nudus membra Pyragmon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
his informatum manibus iam parte polita<br>
fulmen erat, toto genitor quae plurima caelo<br>
deicit in terras, pars imperfecta manebat.<br>
tris imbris torti radios, tris nubis aquosae<br>
addiderant, rutuli tris ignis et alitis Austri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
fulgores nunc terrificos sonitumque metumque<br>
miscebant operi flammisque sequacibus iras.<br>
parte alia Marti currumque rotasque volucris<br>
instabant, quibus ille viros, quibus excitat urbes;<br>
aegidaque horriferam, turbatae Palladis arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
certatim squamis serpentum auroque polibant<br>
conexosque anguis ipsamque in pectore divae<br>
Gorgona desecto vertentem lumina collo.<br>
'tollite cuncta' inquit 'coeptosque auferte labores,<br>
Aetnaei Cyclopes, et huc advertite mentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
arma acri facienda viro. nunc viribus usus,<br>
nunc manibus rapidis, omni nunc arte magistra.<br>
praecipitate moras.' nec plura effatus, at illi<br>
ocius incubuere omnes pariterque laborem<br>
sortiti. fluit aes rivis aurique metallum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
vulnificusque chalybs vasta fornace liquescit.<br>
ingentem clipeum informant, unum omnia contra<br>
tela Latinorum, septenosque orbibus orbis<br>
impediunt. alii ventosis follibus auras<br>
accipiunt redduntque, alii stridentia tingunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
aera lacu; gemit impositis incudibus antrum;<br>
illi inter sese multa vi bracchia tollunt<br>
in numerum, versantque tenaci forcipe massam.
</p>

<p>
Haec pater Aeoliis properat dum Lemnius oris,<br>
Evandrum ex humili tecto lux suscitat alma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
et matutini volucrum sub culmine cantus.<br>
consurgit senior tunicaque inducitur artus<br>
et Tyrrhena pedum circumdat vincula plantis.<br>
tum lateri atque umeris Tegeaeum subligat ensem<br>
demissa ab laeva pantherae terga retorquens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
nec non et gemini custodes limine ab alto<br>
praecedunt gressumque canes comitantur erilem.<br>
hospitis Aeneae sedem et secreta petebat<br>
sermonum memor et promissi muneris heros.<br>
nec minus Aeneas se matutinus agebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
filius huic Pallas, illi comes ibat Achates.<br>
congressi iungunt dextras mediisque residunt<br>
aedibus et licito tandem sermone fruuntur.<br>
rex prior haec:<br>
'maxime Teucrorum ductor, quo sospite numquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
res equidem Troiae victas aut regna fatebor,<br>
nobis ad belli auxilium pro nomine tanto<br>
exiguae vires; hinc Tusco claudimur amni,<br>
hinc Rutulus premit et murum circumsonat armis.<br>
sed tibi ego ingentis populos opulentaque regnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
iungere castra paro, quam fors inopina salutem<br>
ostentat: fatis huc te poscentibus adfers.<br>
haud procul hinc saxo incolitur fundata vetusto<br>
urbis Agyllinae sedes, ubi Lydia quondam<br>
gens, bello praeclara, iugis insedit Etruscis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
hanc multos florentem annos rex deinde superbo<br>
imperio et saevis tenuit Mezentius armis.<br>
quid memorem infandas caedes, quid facta tyranni<br>
effera? di capiti ipsius generique reservent!<br>
mortua quin etiam iungebat corpora vivis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
componens manibusque manus atque oribus ora,<br>
tormenti genus, et sanie taboque fluentis<br>
complexu in misero longa sic morte necabat.<br>
at fessi tandem cives infanda furentem<br>
armati circumsistunt ipsumque domumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
obtruncant socios, ignem ad fastigia iactant.<br>
ille inter caedem Rutulorum elapsus in agros<br>
confugere et Turni defendier hospitis armis.<br>
ergo omnis furiis surrexit Etruria iustis,<br>
regem ad supplicium praesenti Marte reposcunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
his ego te, Aenea, ductorem milibus addam.<br>
toto namque fremunt condensae litore puppes<br>
signaque ferre iubent, retinet longaevus haruspex<br>
fata canens: "o Maeoniae delecta iuventus,<br>
flos veterum virtusque virum, quos iustus in hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
fert dolor et merita accendit Mezentius ira,<br>
nulli fas Italo tantam subiungere gentem:<br>
externos optate duces." tum Etrusca resedit<br>
hoc acies campo monitis exterrita divum.<br>
ipse oratores ad me regnique coronam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
cum sceptro misit mandatque insignia Tarchon,<br>
succedam castris Tyrrhenaque regna capessam.<br>
sed mihi tarda gelu saeclisque effeta senectus<br>
invidet imperium seraeque ad fortia vires.<br>
natum exhortarer, ni mixtus matre Sabella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
hinc partem patriae traheret. tu, cuius et annis<br>
et generi fatum indulget, quem numina poscunt,<br>
ingredere, o Teucrum atque Italum fortissime ductor.<br>
hunc tibi praeterea, spes et solacia nostri,<br>
Pallanta adiungam; sub te tolerare magistro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
militiam et grave Martis opus, tua cernere facta<br>
adsuescat, primis et te miretur ab annis.<br>
Arcadas huic equites bis centum, robora pubis<br>
lecta dabo, totidemque suo tibi nomine Pallas.'
</p>

<p>
Vix ea fatus erat, defixique ora tenebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
Aeneas Anchisiades et fidus Achates,<br>
multaque dura suo tristi cum corde putabant,<br>
ni signum caelo Cytherea dedisset aperto.<br>
namque improviso vibratus ab aethere fulgor<br>
cum sonitu venit et ruere omnia visa repente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
Tyrrhenusque tubae mugire per aethera clangor.<br>
suspiciunt, iterum atque iterum fragor increpat ingens.<br>
arma inter nubem caeli in regione serena<br>
per sudum rutilare vident et pulsa tonare.<br>
obstipuere animis alii, sed Troius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
agnovit sonitum et divae promissa parentis.<br>
tum memorat: 'ne vero, hospes, ne quaere profecto<br>
quem casum portenta ferant: ego poscor Olympo.<br>
hoc signum cecinit missuram diva creatrix,<br>
si bellum ingrueret, Volcaniaque arma per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
laturam auxilio.<br>
heu quantae miseris caedes Laurentibus instant!<br>
quas poenas mihi, Turne, dabis! quam multa sub undas<br>
scuta virum galeasque et fortia corpora volves,<br>
Thybri pater! poscant acies et foedera rumpant.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span>
</p>

<p>
Haec ubi dicta dedit, solio se tollit ab alto<br>
et primum Herculeis sopitas ignibus aras<br>
excitat, hesternumque larem parvosque penatis<br>
laetus adit; mactat lectas de more bidentis<br>
Evandrus pariter, pariter Troiana iuventus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
post hinc ad navis graditur sociosque revisit,<br>
quorum de numero qui sese in bella sequantur<br>
praestantis virtute legit; pars cetera prona<br>
fertur aqua segnisque secundo defluit amni,<br>
nuntia ventura Ascanio rerumque patrisque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
dantur equi Teucris Tyrrhena petentibus arva;<br>
ducunt exsortem Aeneae, quem fulva leonis<br>
pellis obit totum praefulgens unguibus aureis.
</p>

<p>
Fama volat paruam subito vulgata per urbem<br>
ocius ire equites Tyrrheni ad limina regis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
vota metu duplicant matres, propiusque periclo<br>
it timor et maior Martis iam apparet imago.<br>
tum pater Evandrus dextram complexus euntis<br>
haeret inexpletus lacrimans ac talia fatur:<br>
'o mihi praeteritos referat si Iuppiter annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
qualis eram cum primam aciem Praeneste sub ipsa<br>
stravi scutorumque incendi victor acervos<br>
et regem hac Erulum dextra sub Tartara misi,<br>
nascenti cui tris animas Feronia mater<br>
(horrendum dictu) dederat, terna arma movenda&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ter leto sternendus erat; cui tunc tamen omnis<br>
abstulit haec animas dextra et totidem exuit armis:<br>
non ego nunc dulci amplexu divellerer usquam,<br>
nate, tuo, neque finitimo Mezentius umquam<br>
huic capiti insultans tot ferro saeva dedisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
funera, tam multis viduasset civibus urbem.<br>
at vos, o superi, et divum tu maxime rector<br>
Iuppiter, Arcadii, quaeso, miserescite regis<br>
et patrias audite preces. si numina vestra<br>
incolumem Pallanta mihi, si fata reservant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
si visurus eum vivo et venturus in unum,<br>
vitam oro, patior quemvis durare laborem.<br>
sin aliquem infandum casum, Fortuna, minaris,<br>
nunc, nunc o liceat crudelem abrumpere vitam,<br>
dum curae ambiguae, dum spes incerta futuri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
dum te, care puer, mea sola et sera voluptas,<br>
complexu teneo, gravior neu nuntius auris<br>
vulneret.' haec genitor digressu dicta supremo<br>
fundebat; famuli conlapsum in tecta ferebant.
</p>

<p>
Iamque adeo exierat portis equitatus apertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
Aeneas inter primos et fidus Achates,<br>
inde alii Troiae proceres; ipse agmine Pallas<br>
it medio chlamyde et pictis conspectus in armis,<br>
qualis ubi Oceani perfusus Lucifer unda,<br>
quem Venus ante alios astrorum diligit ignis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
extulit os sacrum caelo tenebrasque resolvit.<br>
stant pavidae in muris matres oculisque sequuntur<br>
pulveream nubem et fulgentis aere catervas.<br>
olli per dumos, qua proxima meta viarum,<br>
armati tendunt; it clamor, et agmine facto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
quadripedante putrem sonitu quatit ungula campum.<br>
est ingens gelidum lucus prope Caeritis amnem,<br>
religione patrum late sacer; undique colles<br>
inclusere cavi et nigra nemus abiete cingunt.<br>
Silvano fama est veteres sacrasse Pelasgos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
arvorum pecorisque deo, lucumque diemque,<br>
qui primi finis aliquando habuere Latinos.<br>
haud procul hinc Tarcho et Tyrrheni tuta tenebant<br>
castra locis, celsoque omnis de colle videri<br>
iam poterat legio et latis tendebat in arvis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
huc pater Aeneas et bello lecta iuventus<br>
succedunt, fessique et equos et corpora curant.
</p>

<p>
At Venus aetherios inter dea candida nimbos<br>
dona ferens aderat; natumque in valle reducta<br>
ut procul egelido secretum flumine vidit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
talibus adfata est dictis seque obtulit ultro:<br>
'en perfecta mei promissa coniugis arte<br>
munera. ne mox aut Laurentis, nate, superbos<br>
aut acrem dubites in proelia poscere Turnum.'<br>
dixit, et amplexus nati Cytherea petivit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
arma sub adversa posuit radiantia quercu.<br>
ille deae donis et tanto laetus honore<br>
expleri nequit atque oculos per singula voluit,<br>
miraturque interque manus et bracchia versat<br>
terribilem cristis galeam flammasque vomentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
fatiferumque ensem, loricam ex aere rigentem,<br>
sanguineam, ingentem, qualis cum caerula nubes<br>
solis inardescit radiis longeque refulget;<br>
tum levis ocreas electro auroque recocto,<br>
hastamque et clipei non enarrabile textum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
illic res Italas Romanorumque triumphos<br>
haud vatum ignarus venturique inscius aevi<br>
fecerat ignipotens, illic genus omne futurae<br>
stirpis ab Ascanio pugnataque in ordine bella.<br>
fecerat et viridi fetam Mavortis in antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
procubuisse lupam, geminos huic ubera circum<br>
ludere pendentis pueros et lambere matrem<br>
impavidos, illam tereti cervice reflexa<br>
mulcere alternos et corpora fingere lingua.<br>
nec procul hinc Romam et raptas sine more Sabinas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
consessu caveae, magnis Circensibus actis,<br>
addiderat, subitoque novum consurgere bellum<br>
Romulidis Tatioque seni Curibusque severis.<br>
post idem inter se posito certamine reges<br>
armati Iovis ante aram paterasque tenentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
stabant et caesa iungebant foedera porca.<br>
haud procul inde citae Mettum in diversa quadrigae<br>
distulerant (at tu dictis, Albane, maneres!),<br>
raptabatque viri mendacis viscera Tullus<br>
per silvam, et sparsi rorabant sanguine vepres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
nec non Tarquinium eiectum Porsenna iubebat<br>
accipere ingentique urbem obsidione premebat;<br>
Aeneadae in ferrum pro libertate ruebant.<br>
illum indignanti similem similemque minanti<br>
aspiceres, pontem auderet quia vellere Cocles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
et fluvium vinclis innaret Cloelia ruptis.<br>
in summo custos Tarpeiae Manlius arcis<br>
stabat pro templo et Capitolia celsa tenebat,<br>
Romuleoque recens horrebat regia culmo.<br>
atque hic auratis volitans argenteus anser&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
porticibus Gallos in limine adesse canebat;<br>
Galli per dumos aderant arcemque tenebant<br>
defensi tenebris et dono noctis opacae.<br>
aurea caesaries ollis atque aurea vestis,<br>
virgatis lucent sagulis, tum lactea colla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
auro innectuntur, duo quisque Alpina coruscant<br>
gaesa manu, scutis protecti corpora longis.<br>
hic exsultantis Salios nudosque Lupercos<br>
lanigerosque apices et lapsa ancilia caelo<br>
extuderat, castae ducebant sacra per urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
pilentis matres in mollibus. hinc procul addit<br>
Tartareas etiam sedes, alta ostia Ditis,<br>
et scelerum poenas, et te, Catilina, minaci<br>
pendentem scopulo Furiarumque ora trementem,<br>
secretosque pios, his dantem iura Catonem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
haec inter tumidi late maris ibat imago<br>
aurea, sed fluctu spumabant caerula cano,<br>
et circum argento clari delphines in orbem<br>
aequora verrebant caudis aestumque secabant.<br>
in medio classis aeratas, Actia bella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
cernere erat, totumque instructo Marte videres<br>
fervere Leucaten auroque effulgere fluctus.<br>
hinc Augustus agens Italos in proelia Caesar<br>
cum patribus populoque, penatibus et magnis dis,<br>
stans celsa in puppi, geminas cui tempora flammas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
laeta vomunt patriumque aperitur vertice sidus.<br>
parte alia ventis et dis Agrippa secundis<br>
arduus agmen agens, cui, belli insigne superbum,<br>
tempora navali fulgent rostrata corona.<br>
hinc ope barbarica variisque Antonius armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
victor ab Aurorae populis et litore rubro,<br>
Aegyptum virisque Orientis et ultima secum<br>
Bactra vehit, sequiturque (nefas) Aegyptia coniunx.<br>
una omnes ruere ac totum spumare reductis<br>
convulsum remis rostrisque tridentibus aequor. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
alta petunt; pelago credas innare revulsas<br>
Cycladas aut montis concurrere montibus altos,<br>
tanta mole viri turritis puppibus instant.<br>
stuppea flamma manu telisque volatile ferrum<br>
spargitur, arva nova Neptunia caede rubescunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
regina in mediis patrio vocat agmina sistro,<br>
necdum etiam geminos a tergo respicit anguis.<br>
omnigenumque deum monstra et latrator Anubis<br>
contra Neptunum et Venerem contraque Minervam<br>
tela tenent. saevit medio in certamine Mavors&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
caelatus ferro, tristesque ex aethere Dirae,<br>
et scissa gaudens vadit Discordia palla,<br>
quam cum sanguineo sequitur Bellona flagello.<br>
Actius haec cernens arcum intendebat Apollo<br>
desuper; omnis eo terrore Aegyptus et Indi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
omnis Arabs, omnes vertebant terga Sabaei.<br>
ipsa videbatur ventis regina vocatis<br>
vela dare et laxos iam iamque immittere funis.<br>
illam inter caedes pallentem morte futura<br>
fecerat ignipotens undis et Iapyge ferri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
contra autem magno maerentem corpore Nilum<br>
pandentemque sinus et tota veste vocantem<br>
caeruleum in gremium latebrosaque flumina victos.<br>
at Caesar, triplici invectus Romana triumpho<br>
moenia, dis Italis votum immortale sacrabat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
maxima ter centum totam delubra per urbem.<br>
laetitia ludisque viae plausuque fremebant;<br>
omnibus in templis matrum chorus, omnibus arae;<br>
ante aras terram caesi stravere iuvenci.<br>
ipse sedens niveo candentis limine Phoebi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
dona recognoscit populorum aptatque superbis<br>
postibus; incedunt victae longo ordine gentes,<br>
quam variae linguis, habitu tam vestis et armis.<br>
hic Nomadum genus et discinctos Mulciber Afros,<br>
hic Lelegas Carasque sagittiferosque Gelonos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
finxerat; Euphrates ibat iam mollior undis,<br>
extremique hominum Morini, Rhenusque bicornis,<br>
indomitique Dahae, et pontem indignatus Araxes.
</p>

<p>
Talia per clipeum Volcani, dona parentis,<br>
miratur rerumque ignarus imagine gaudet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
attollens umero famamque et fata nepotum.
</P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>