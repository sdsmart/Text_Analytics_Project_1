<html>
	<head>
		<title>
			Aeneid IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" media="screen" href="http://www.thelatinlibrary.com/latinlibrary.css">
		<link rel="StyleSheet" media="print" href="http://www.thelatinlibrary.com/latinlibrary_print.css">
	</head>
	
<body>

<p class=pagehead>P. VERGILI MARONIS AENEIDOS LIBER QVARTVS
</p>

<p class="internal_navigation">

<p>
At regina gravi iamdudum saucia cura<br>
vulnus alit venis et caeco carpitur igni.<br>
multa viri virtus animo multusque recursat<br>
gentis honos; haerent infixi pectore vultus<br>
verbaque nec placidam membris dat cura quietem.&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">5</span><br>
postera Phoebea lustrabat lampade terras<br>
umentemque Aurora polo dimoverat umbram,<br>
cum sic unanimam adloquitur male sana sororem:<br>
'Anna soror, quae me suspensam insomnia terrent!<br>
quis novus hic nostris successit sedibus hospes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">10</span><br>
quem sese ore ferens, quam forti pectore et armis!<br>
credo equidem, nec vana fides, genus esse deorum.<br>
degeneres animos timor arguit. heu, quibus ille<br>
iactatus fatis! quae bella exhausta canebat!<br>
si mihi non animo fixum immotumque sederet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">15</span><br>
ne cui me vinclo vellem sociare iugali,<br>
postquam primus amor deceptam morte fefellit;<br>
si non pertaesum thalami taedaeque fuisset,<br>
huic uni forsan potui succumbere culpae.<br>
Anna (fatebor enim) miseri post fata Sychaei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">20</span><br>
coniugis et sparsos fraterna caede penatis<br>
solus hic inflexit sensus animumque labantem<br>
impulit. agnosco veteris vestigia flammae.<br>
sed mihi vel tellus optem prius ima dehiscat<br>
vel pater omnipotens adigat me fulmine ad umbras, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">25</span><br>
pallentis umbras Erebo noctemque profundam,<br>
ante, pudor, quam te violo aut tua iura resolvo.<br>
ille meos, primus qui me sibi iunxit, amores<br>
abstulit; ille habeat secum servetque sepulcro.'<br>
sic effata sinum lacrimis implevit obortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">30</span>
</p>

<p>
Anna refert: 'o luce magis dilecta sorori,<br>
solane perpetua maerens carpere iuventa<br>
nec dulcis natos Veneris nec praemia noris?<br>
id cinerem aut manis credis curare sepultos?<br>
esto: aegram nulli quondam flexere mariti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">35</span><br>
non Libyae, non ante Tyro; despectus Iarbas<br>
ductoresque alii, quos Africa terra triumphis<br>
dives alit: placitone etiam pugnabis amori?<br>
nec venit in mentem quorum consederis arvis?<br>
hinc Gaetulae urbes, genus insuperabile bello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">40</span><br>
et Numidae infreni cingunt et inhospita Syrtis;<br>
hinc deserta siti regio lateque furentes<br>
Barcaei. quid bella Tyro surgentia dicam<br>
germanique minas?<br>
dis equidem auspicibus reor et Iunone secunda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">45</span><br>
hunc cursum Iliacas vento tenuisse carinas.<br>
quam tu urbem, soror, hanc cernes, quae surgere regna<br>
coniugio tali! Teucrum comitantibus armis<br>
Punica se quantis attollet gloria rebus!<br>
tu modo posce deos veniam, sacrisque litatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">50</span><br>
indulge hospitio causasque innecte morandi,<br>
dum pelago desaevit hiems et aquosus Orion,<br>
quassataeque rates, dum non tractabile caelum.'
</p>

<p>
His dictis impenso animum flammavit amore<br>
spemque dedit dubiae menti solvitque pudorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">55</span><br>
principio delubra adeunt pacemque per aras<br>
exquirunt; mactant lectas de more bidentis<br>
legiferae Cereri Phoeboque patrique Lyaeo,<br>
Iunoni ante omnis, cui vincla iugalia curae.<br>
ipsa tenens dextra pateram pulcherrima Dido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">60</span><br>
candentis vaccae media inter cornua fundit,<br>
aut ante ora deum pinguis spatiatur ad aras,<br>
instauratque diem donis, pecudumque reclusis<br>
pectoribus inhians spirantia consulit exta.<br>
heu, vatum ignarae mentes! quid vota furentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">65</span><br>
quid delubra iuvant? est mollis flamma medullas<br>
interea et tacitum vivit sub pectore vulnus.<br>
uritur infelix Dido totaque vagatur<br>
urbe furens, qualis coniecta cerva sagitta,<br>
quam procul incautam nemora inter Cresia fixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">70</span><br>
pastor agens telis liquitque volatile ferrum<br>
nescius: illa fuga silvas saltusque peragrat<br>
Dictaeos; haeret lateri letalis harundo.<br>
nunc media Aenean secum per moenia ducit<br>
Sidoniasque ostentat opes urbemque paratam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">75</span><br>
incipit effari mediaque in voce resistit;<br>
nunc eadem labente die convivia quaerit,<br>
Iliacosque iterum demens audire labores<br>
exposcit pendetque iterum narrantis ab ore.<br>
post ubi digressi, lumenque obscura vicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">80</span><br>
luna premit suadentque cadentia sidera somnos,<br>
sola domo maeret vacua stratisque relictis<br>
incubat. illum absens absentem auditque videtque,<br>
aut gremio Ascanium genitoris imagine capta<br>
detinet, infandum si fallere possit amorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">85</span><br>
non coeptae adsurgunt turres, non arma iuventus<br>
exercet portusve aut propugnacula bello<br>
tuta parant: pendent opera interrupta minaeque<br>
murorum ingentes aequataque machina caelo.
</p>

<p>
Quam simul ac tali persensit peste teneri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">90</span><br>
cara Iovis coniunx nec famam obstare furori,<br>
talibus adgreditur Venerem Saturnia dictis:<br>
'egregiam vero laudem et spolia ampla refertis<br>
tuque puerque tuus (magnum et memorabile numen),<br>
una dolo divum si femina victa duorum est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">95</span><br>
nec me adeo fallit veritam te moenia nostra<br>
suspectas habuisse domos Karthaginis altae.<br>
sed quis erit modus, aut quo nunc certamine tanto?<br>
quin potius pacem aeternam pactosque hymenaeos<br>
exercemus? habes tota quod mente petisti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">100</span><br>
ardet amans Dido traxitque per ossa furorem.<br>
communem hunc ergo populum paribusque regamus<br>
auspiciis; liceat Phrygio  servire marito<br>
dotalisque tuae Tyrios permittere dextrae.'
</p>

<p>
Olli (sensit enim simulata mente locutam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">105</span><br>
quo regnum Italiae Libycas averteret oras)<br>
sic contra est ingressa Venus: 'quis talia demens<br>
abnuat aut tecum malit contendere bello?<br>
si modo quod memoras factum fortuna sequatur.<br>
sed fatis incerta feror, si Iuppiter unam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">110</span><br>
esse velit Tyriis urbem Troiaque profectis,<br>
miscerive probet populos aut foedera iungi.<br>
tu coniunx, tibi fas animum temptare precando.<br>
perge, sequar.' tum sic excepit regia Iuno:<br>
'mecum erit iste labor. nunc qua ratione quod instat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">115</span><br>
confieri possit, paucis (adverte) docebo.<br>
venatum Aeneas unaque miserrima Dido<br>
in nemus ire parant, ubi primos crastinus ortus<br>
extulerit Titan radiisque retexerit orbem.<br>
his ego nigrantem commixta grandine nimbum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">120</span><br>
dum trepidant alae saltusque indagine cingunt,<br>
desuper infundam et tonitru caelum omne ciebo.<br>
diffugient comites et nocte tegentur opaca:<br>
speluncam Dido dux et Troianus eandem<br>
devenient. adero et, tua si mihi certa voluntas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">125</span><br>
conubio iungam stabili propriamque dicabo.<br>
hic hymenaeus erit.' non adversata petenti<br>
adnuit atque dolis risit Cytherea repertis.
</p>

<p>
Oceanum interea surgens Aurora reliquit.<br>
it portis iubare exorto delecta iuventus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">130</span><br>
retia rara, plagae, lato venabula ferro,<br>
Massylique ruunt equites et odora canum vis.<br>
reginam thalamo cunctantem ad limina primi<br>
Poenorum exspectant, ostroque insignis et auro<br>
stat sonipes ac frena ferox spumantia mandit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">135</span><br>
tandem progreditur magna stipante caterva<br>
Sidoniam picto chlamydem circumdata limbo;<br>
cui pharetra ex auro, crines nodantur in aurum,<br>
aurea purpuream subnectit fibula vestem.<br>
nec non et Phrygii comites et laetus Iulus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">140</span><br>
incedunt. ipse ante alios pulcherrimus omnis<br>
infert se socium Aeneas atque agmina iungit.<br>
qualis ubi hibernam Lyciam Xanthique fluenta<br>
deserit ac Delum maternam invisit Apollo<br>
instauratque choros, mixtique altaria circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">145</span><br>
Cretesque Dryopesque fremunt pictique Agathyrsi;<br>
ipse iugis Cynthi graditur mollique fluentem<br>
fronde premit crinem fingens atque implicat auro,<br>
tela sonant umeris: haud illo segnior ibat<br>
Aeneas, tantum egregio decus enitet ore. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">150</span><br>
postquam altos ventum in montis atque invia lustra,<br>
ecce ferae saxi deiectae vertice caprae<br>
decurrere iugis; alia de parte patentis<br>
transmittunt cursu campos atque agmina cervi<br>
pulverulenta fuga glomerant montisque relinquunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">155</span><br>
at puer Ascanius mediis in vallibus acri<br>
gaudet equo iamque hos cursu, iam praeterit illos,<br>
spumantemque dari pecora inter inertia votis<br>
optat aprum, aut fulvum descendere monte leonem.
</p>

<p>
Interea magno misceri murmure caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">160</span><br>
incipit, insequitur commixta grandine nimbus,<br>
et Tyrii comites passim et Troiana iuventus<br>
Dardaniusque nepos Veneris diversa per agros<br>
tecta metu petiere; ruunt de montibus amnes.<br>
speluncam Dido dux et Troianus eandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">165</span><br>
deveniunt. prima et Tellus et pronuba Iuno<br>
dant signum; fulsere ignes et conscius aether<br>
conubiis summoque ulularunt vertice Nymphae.<br>
ille dies primus leti primusque malorum<br>
causa fuit; neque enim specie famave  movetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">170</span><br>
nec iam furtivum Dido meditatur amorem:<br>
coniugium vocat, hoc praetexit nomine culpam.
</p>

<p>
Extemplo Libyae magnas it Fama per urbes,<br>
Fama, malum qua non aliud velocius ullum:<br>
mobilitate viget virisque adquirit eundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">175</span><br>
parva metu primo, mox sese attollit in auras<br>
ingrediturque solo et caput inter nubila condit.<br>
illam Terra parens ira inritata deorum<br>
extremam, ut perhibent, Coeo Enceladoque sororem<br>
progenuit pedibus celerem et pernicibus alis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">180</span><br>
monstrum horrendum, ingens, cui quot sunt corpore plumae,<br>
tot vigiles oculi subter (mirabile dictu),<br>
tot linguae, totidem ora sonant, tot subrigit auris.<br>
nocte volat caeli medio terraeque per umbram<br>
stridens, nec dulci declinat lumina somno;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">185</span><br>
luce sedet custos aut summi culmine tecti<br>
turribus aut altis, et magnas territat urbes,<br>
tam ficti pravique tenax quam nuntia veri.<br>
haec tum multiplici populos sermone replebat<br>
gaudens, et pariter facta atque infecta canebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">190</span><br>
venisse Aenean Troiano sanguine cretum,<br>
cui se pulchra viro dignetur iungere Dido;<br>
nunc hiemem inter se luxu, quam longa, fovere<br>
regnorum immemores turpique cupidine captos.<br>
haec passim dea foeda virum diffundit in ora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">195</span><br>
protinus ad regem cursus detorquet Iarban<br>
incenditque animum dictis atque aggerat iras.
</p>

<p>
Hic Hammone satus rapta Garamantide nympha<br>
templa Iovi centum latis immania regnis,<br>
centum aras posuit vigilemque sacraverat ignem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">200</span><br>
excubias divum aeternas, pecudumque cruore<br>
pingue solum et variis florentia limina sertis.<br>
isque amens animi et rumore accensus amaro<br>
dicitur ante aras media inter numina divum<br>
multa Iovem manibus supplex orasse supinis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">205</span><br>
'Iuppiter omnipotens, cui nunc Maurusia pictis<br>
gens epulata toris Lenaeum libat honorem,<br>
aspicis haec? an te, genitor, cum fulmina torques<br>
nequiquam horremus, caecique in nubibus ignes<br>
terrificant animos et inania murmura miscent?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">210</span><br>
femina, quae nostris errans in finibus urbem<br>
exiguam pretio posuit, cui litus arandum<br>
cuique loci leges dedimus, conubia nostra<br>
reppulit ac dominum Aenean in regna recepit.<br>
et nunc ille Paris cum semiviro comitatu, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">215</span><br>
Maeonia mentum mitra crinemque madentem<br>
subnexus, rapto potitur: nos munera templis<br>
quippe tuis ferimus famamque fovemus inanem.'
</p>

<p>
Talibus orantem dictis arasque tenentem<br>
audiit Omnipotens, oculosque ad moenia torsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">220</span><br>
regia et oblitos famae melioris amantis.<br>
tum sic Mercurium adloquitur ac talia mandat:<br>
'vade age, nate, voca Zephyros et labere pennis<br>
Dardaniumque ducem, Tyria Karthagine qui nunc<br>
exspectat fatisque datas non respicit urbes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">225</span><br>
adloquere et celeris defer mea dicta per auras.<br>
non illum nobis genetrix pulcherrima talem<br>
promisit Graiumque ideo bis vindicat armis;<br>
sed fore qui gravidam imperiis belloque frementem<br>
Italiam regeret, genus alto a sanguine Teucri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">230</span><br>
proderet, ac totum sub leges mitteret orbem.<br>
si nulla accendit tantarum gloria rerum<br>
nec super ipse sua molitur laude laborem,<br>
Ascanione pater Romanas invidet arces?<br>
quid struit? aut qua spe inimica in gente moratur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">235</span><br>
nec prolem Ausoniam et Lavinia respicit arva?<br>
naviget! haec summa est, hic nostri nuntius esto.'
</p>

<p>
Dixerat. ille patris magni parere parabat<br>
imperio; et primum pedibus talaria nectit<br>
aurea, quae sublimem alis sive aequora supra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">240</span><br>
seu terram rapido pariter cum flamine portant.<br>
tum virgam capit: hac animas ille evocat Orco<br>
pallentis, alias sub Tartara tristia mittit,<br>
dat somnos adimitque, et lumina morte resignat.<br>
illa fretus agit ventos et turbida tranat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">245</span><br>
nubila. iamque volans apicem et latera ardua cernit<br>
Atlantis duri caelum qui vertice fulcit,<br>
Atlantis, cinctum adsidue cui nubibus atris<br>
piniferum caput et vento pulsatur et imbri,<br>
nix umeros infusa tegit, tum flumina mento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">250</span><br>
praecipitant senis, et glacie riget horrida barba.<br>
hic primum paribus nitens Cyllenius alis<br>
constitit; hinc toto praeceps se corpore ad undas<br>
misit avi similis, quae circum litora, circum<br>
piscosos scopulos humilis volat aequora iuxta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">255</span><br>
haud aliter terras inter caelumque volabat<br>
litus harenosum ad Libyae, ventosque secabat<br>
materno veniens ab avo Cyllenia proles.<br>
ut primum alatis tetigit magalia plantis,<br>
Aenean fundantem arces ac tecta novantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">260</span><br>
conspicit. atque illi stellatus iaspide fulva<br>
ensis erat Tyrioque ardebat murice laena<br>
demissa ex umeris, dives quae munera Dido<br>
fecerat, et tenui telas discreverat auro.<br>
continuo invadit: 'tu nunc Karthaginis altae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">265</span><br>
fundamenta locas pulchramque uxorius urbem<br>
exstruis? heu, regni rerumque oblite tuarum!<br>
ipse deum tibi me claro demittit Olympo<br>
regnator, caelum et terras qui numine torquet,<br>
ipse haec ferre iubet celeris mandata per auras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">270</span><br>
quid struis? aut qua spe Libycis teris otia terris?<br>
si te nulla movet tantarum gloria rerum<br>
[nec super ipse tua moliris laude laborem,]<br>
Ascanium surgentem et spes heredis Iuli<br>
respice, cui regnum Italiae Romanaque tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">275</span><br>
debetur.' tali Cyllenius ore locutus<br>
mortalis visus medio sermone reliquit<br>
et procul in tenuem ex oculis evanuit auram.
</p>

<p>
At vero Aeneas aspectu obmutuit amens,<br>
arrectaeque horrore comae et vox faucibus haesit.&nbsp;&nbsp;&nbsp;&nbsp;&nbsp;<span style="font-size: 70%;">280</span><br>
ardet abire fuga dulcisque relinquere terras,<br>
attonitus tanto monitu imperioque deorum.<br>
heu quid agat? quo nunc reginam ambire furentem<br>
audeat adfatu? quae prima exordia sumat?<br>
atque animum nunc huc celerem nunc dividit illuc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">285</span><br>
in partisque rapit varias perque omnia versat.<br>
haec alternanti potior sententia visa est:<br>
Mnesthea Sergestumque vocat fortemque Serestum,<br>
classem aptent taciti sociosque ad litora cogant,<br>
arma parent et quae rebus sit causa novandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">290</span><br>
dissimulent; sese interea, quando optima Dido<br>
nesciat et tantos rumpi non speret amores,<br>
temptaturum aditus et quae mollissima fandi<br>
tempora, quis rebus dexter modus. ocius omnes<br>
imperio laeti parent et iussa facessunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">295</span>
</p>

<p>
At regina dolos (quis fallere possit amantem?)<br>
praesensit, motusque excepit prima futuros<br>
omnia tuta timens. eadem impia Fama furenti<br>
detulit armari classem cursumque parari.<br>
saevit inops animi totamque incensa per urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">300</span><br>
bacchatur, qualis commotis excita sacris<br>
Thyias, ubi audito stimulant trieterica Baccho<br>
orgia nocturnusque vocat clamore Cithaeron.<br>
tandem his Aenean compellat vocibus ultro:<br>
'dissimulare etiam sperasti, perfide, tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">305</span><br>
posse nefas tacitusque mea decedere terra?<br>
nec te noster amor nec te data dextera quondam<br>
nec moritura tenet crudeli funere Dido?<br>
quin etiam hiberno moliri sidere classem<br>
et mediis properas Aquilonibus ire per altum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">310</span><br>
crudelis? quid, si non arva aliena domosque<br>
ignotas peteres, et Troia antiqua maneret,<br>
Troia per undosum peteretur classibus aequor?<br>
mene fugis? per ego has lacrimas dextramque tuam te<br>
(quando aliud mihi iam miserae nihil ipsa reliqui),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">315</span><br>
per conubia nostra, per inceptos hymenaeos,<br>
si bene quid de te merui, fuit aut tibi quicquam<br>
dulce meum, miserere domus labentis et istam,<br>
oro, si quis adhuc precibus locus, exue mentem.<br>
te propter Libycae gentes Nomadumque tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">320</span><br>
odere, infensi Tyrii; te propter eundem<br>
exstinctus pudor et, qua sola sidera adibam,<br>
fama prior. cui me moribundam deseris hospes<br>
(hoc solum nomen quoniam de coniuge restat)?<br>
quid moror? an mea Pygmalion dum moenia frater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">325</span><br>
destruat aut captam ducat Gaetulus Iarbas?<br>
saltem si qua mihi de te suscepta fuisset<br>
ante fugam suboles, si quis mihi parvulus aula<br>
luderet Aeneas, qui te tamen ore referret,<br>
non equidem omnino capta ac deserta viderer.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">330</span>
</p>

<p>
Dixerat. ille Iovis monitis immota tenebat<br>
lumina et obnixus curam sub corde premebat.<br>
tandem pauca refert: 'ego te, quae plurima fando<br>
enumerare vales, numquam, regina, negabo<br>
promeritam, nec me meminisse pigebit Elissae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">335</span><br>
dum memor ipse mei, dum spiritus hos regit artus.<br>
pro re pauca loquar. neque ego hanc abscondere furto<br>
speravi (ne finge) fugam, nec coniugis umquam<br>
praetendi taedas aut haec in foedera veni.<br>
me si fata meis paterentur ducere vitam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">340</span><br>
auspiciis et sponte mea componere curas,<br>
urbem Troianam primum dulcisque meorum<br>
reliquias colerem, Priami tecta alta manerent,<br>
et recidiva manu posuissem Pergama victis.<br>
sed nunc Italiam magnam Gryneus Apollo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">345</span><br>
Italiam Lyciae iussere capessere sortes;<br>
hic amor, haec patria est. si te Karthaginis arces<br>
Phoenissam Libycaeque aspectus detinet urbis,<br>
quae tandem Ausonia Teucros considere terra<br>
invidia est? et nos fas extera quaerere regna.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">350</span><br>
me patris Anchisae, quotiens umentibus umbris<br>
nox operit terras, quotiens astra ignea surgunt,<br>
admonet in somnis et turbida terret imago;<br>
me puer Ascanius capitisque iniuria cari,<br>
quem regno Hesperiae fraudo et fatalibus arvis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">355</span><br>
nunc etiam interpres divum Iove missus ab ipso<br>
(testor utrumque caput) celeris mandata per auras<br>
detulit: ipse deum manifesto in lumine vidi<br>
intrantem muros vocemque his auribus hausi.<br>
desine meque tuis incendere teque querelis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">360</span><br>
Italiam non sponte sequor.'
</p>

<p>
Talia dicentem iamdudum aversa tuetur<br>
huc illuc volvens oculos totumque pererrat<br>
luminibus tacitis et sic accensa profatur:<br>
'nec tibi diva parens generis nec Dardanus auctor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">365</span><br>
perfide, sed duris genuit te cautibus horrens<br>
Caucasus Hyrcanaeque admorunt ubera tigres.<br>
nam quid dissimulo aut quae me ad maiora reservo?<br>
num fletu ingemuit nostro? num lumina flexit?<br>
num lacrimas victus dedit aut miseratus amantem est?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">370</span><br>
quae quibus anteferam? iam iam nec maxima Iuno<br>
nec Saturnius haec oculis pater aspicit aequis.<br>
nusquam tuta fides. eiectum litore, egentem<br>
excepi et regni demens in parte locavi.<br>
amissam classem, socios a morte reduxi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">375</span><br>
(heu furiis incensa feror!): nunc augur Apollo,<br>
nunc Lyciae sortes, nunc et Iove missus ab ipso<br>
interpres divum fert horrida iussa per auras.<br>
scilicet is superis labor est, ea cura quietos<br>
sollicitat. neque te teneo neque dicta refello:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">380</span><br>
i, sequere Italiam ventis, pete regna per undas.<br>
spero equidem mediis, si quid pia numina possunt,<br>
supplicia hausurum scopulis et nomine Dido<br>
saepe vocaturum. sequar atris ignibus absens<br>
et, cum frigida mors anima seduxerit artus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">385</span><br>
omnibus umbra locis adero. dabis, improbe, poenas.<br>
audiam et haec Manis veniet mihi fama sub imos.'<br>
his medium dictis sermonem abrumpit et auras<br>
aegra fugit seque ex oculis avertit et aufert,<br>
linquens multa metu cunctantem et multa parantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">390</span><br>
dicere. suscipiunt famulae conlapsaque membra<br>
marmoreo referunt thalamo stratisque reponunt.
</p>

<p>
At pius Aeneas, quamquam lenire dolentem<br>
solando cupit et dictis avertere curas,<br>
multa gemens magnoque animum labefactus amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">395</span><br>
iussa tamen divum exsequitur classemque revisit.<br>
tum vero Teucri incumbunt et litore celsas<br>
deducunt toto navis. natat uncta carina,<br>
frondentisque ferunt remos et robora silvis<br>
infabricata fugae studio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">400</span><br>
migrantis cernas totaque ex urbe ruentis:<br>
ac velut ingentem formicae farris acervum<br>
cum populant hiemis memores tectoque reponunt,<br>
it nigrum campis agmen praedamque per herbas<br>
convectant calle angusto; pars grandia trudunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">405</span><br>
obnixae frumenta umeris, pars agmina cogunt<br>
castigantque moras, opere omnis semita fervet.<br>
quis tibi tum, Dido, cernenti talia sensus,<br>
quosve dabas gemitus, cum litora fervere late<br>
prospiceres arce ex summa, totumque videres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">410</span><br>
misceri ante oculos tantis clamoribus aequor!<br>
improbe Amor, quid non mortalia pectora cogis!<br>
ire iterum in lacrimas, iterum temptare precando<br>
cogitur et supplex animos summittere amori,<br>
ne quid inexpertum frustra moritura relinquat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">415</span>
</p>

<p>
'Anna, vides toto properari litore circum:<br>
undique convenere; vocat iam carbasus auras,<br>
puppibus et laeti nautae imposuere coronas.<br>
hunc ego si potui tantum sperare dolorem,<br>
et perferre, soror, potero. miserae hoc tamen unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">420</span><br>
exsequere, Anna, mihi; solam nam perfidus ille<br>
te colere, arcanos etiam tibi credere sensus;<br>
sola viri mollis aditus et tempora noras.<br>
i, soror, atque hostem supplex adfare superbum:<br>
non ego cum Danais Troianam exscindere gentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">425</span><br>
Aulide iuravi classemve ad Pergama misi,<br>
nec patris Anchisae cinerem manisve revelli:<br>
cur mea dicta negat duras demittere in auris?<br>
quo ruit? extremum hoc miserae det munus amanti:<br>
exspectet facilemque fugam ventosque ferentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">430</span><br>
non iam coniugium antiquum, quod prodidit, oro,<br>
nec pulchro ut Latio careat regnumque relinquat:<br>
tempus inane peto, requiem spatiumque furori,<br>
dum mea me victam doceat fortuna dolere.<br>
extremam hanc oro veniam (miserere sororis),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">435</span><br>
quam mihi cum dederit cumulatam morte remittam.'
</p>

<p>
Talibus orabat, talisque miserrima fletus<br>
fertque refertque soror. sed nullis ille movetur<br>
fletibus aut voces ullas tractabilis audit;<br>
fata obstant placidasque viri deus obstruit auris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">440</span><br>
ac velut annoso validam cum robore quercum<br>
Alpini Boreae nunc hinc nunc flatibus illinc<br>
eruere inter se certant; it stridor, et altae<br>
consternunt terram concusso stipite frondes;<br>
ipsa haeret scopulis et quantum vertice ad auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">445</span><br>
aetherias, tantum radice in Tartara tendit:<br>
haud secus adsiduis hinc atque hinc vocibus heros<br>
tunditur, et magno persentit pectore curas;<br>
mens immota manet, lacrimae volvuntur inanes.
</p>

<p>
Tum vero infelix fatis exterrita Dido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">450</span><br>
mortem orat; taedet caeli convexa tueri.<br>
quo magis inceptum peragat lucemque relinquat,<br>
vidit, turicremis cum dona imponeret aris,<br>
(horrendum dictu) latices nigrescere sacros<br>
fusaque in obscenum se vertere vina cruorem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">455</span><br>
hoc visum nulli, non ipsi effata sorori.<br>
praeterea fuit in tectis de marmore templum<br>
coniugis antiqui, miro quod honore colebat,<br>
velleribus niveis et festa fronde revinctum:<br>
hinc exaudiri voces et verba vocantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">460</span><br>
visa viri, nox cum terras obscura teneret,<br>
solaque culminibus ferali carmine bubo<br>
saepe queri et longas in fletum ducere voces;<br>
multaque praeterea vatum praedicta priorum<br>
terribili monitu horrificant. agit ipse furentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">465</span><br>
in somnis ferus Aeneas, semperque relinqui<br>
sola sibi, semper longam incomitata videtur<br>
ire viam et Tyrios deserta quaerere terra,<br>
Eumenidum veluti demens videt agmina Pentheus<br>
et solem geminum et duplices se ostendere Thebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">470</span><br>
aut Agamemnonius scaenis agitatus Orestes,<br>
armatam facibus matrem et serpentibus atris<br>
cum fugit ultricesque sedent in limine Dirae.
</p>

<p>
Ergo ubi concepit furias evicta dolore<br>
decrevitque mori, tempus secum ipsa modumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">475</span><br>
exigit, et maestam dictis adgressa sororem<br>
consilium vultu tegit ac spem fronte serenat:<br>
'inveni, germana, viam (gratare sorori)<br>
quae mihi reddat eum vel eo me solvat amantem.<br>
Oceani finem iuxta solemque cadentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">480</span><br>
ultimus Aethiopum locus est, ubi maximus Atlas<br>
axem umero torquet stellis ardentibus aptum:<br>
hinc mihi Massylae gentis monstrata sacerdos,<br>
Hesperidum templi custos, epulasque draconi<br>
quae dabat et sacros servabat in arbore ramos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">485</span><br>
spargens umida mella soporiferumque papaver.<br>
haec se carminibus promittit solvere mentes<br>
quas velit, ast aliis duras immittere curas,<br>
sistere aquam fluviis et vertere sidera retro,<br>
nocturnosque movet Manis: mugire videbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">490</span><br>
sub pedibus terram et descendere montibus ornos.<br>
testor, cara, deos et te, germana, tuumque<br>
dulce caput, magicas invitam accingier artis.<br>
tu secreta pyram tecto interiore sub auras<br>
erige, et arma viri thalamo quae fixa reliquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">495</span><br>
impius exuviasque omnis lectumque iugalem,<br>
quo perii, super imponas: abolere nefandi<br>
cuncta viri monimenta iuvat monstratque sacerdos.'<br>
haec effata silet, pallor simul occupat ora.<br>
non tamen Anna novis praetexere funera sacris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">500</span><br>
germanam credit, nec tantos mente furores<br>
concipit aut graviora timet quam morte Sychaei.<br>
ergo iussa parat.
</p>

<p>
At regina, pyra penetrali in sede sub auras<br>
erecta ingenti taedis atque ilice secta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">505</span><br>
intenditque locum sertis et fronde coronat<br>
funerea; super exuvias ensemque relictum<br>
effigiemque toro locat haud ignara futuri.<br>
stant arae circum et crinis effusa sacerdos<br>
ter centum tonat ore deos, Erebumque Chaosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">510</span><br>
tergeminamque Hecaten, tria virginis ora Dianae.<br>
sparserat et latices simulatos fontis Averni,<br>
falcibus et messae ad lunam quaeruntur aenis<br>
pubentes herbae nigri cum lacte veneni;<br>
quaeritur et nascentis equi de fronte revulsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">515</span><br>
et matri praereptus amor.<br>
ipsa mola manibusque piis altaria iuxta<br>
unum exuta pedem vinclis, in veste recincta,<br>
testatur moritura deos et conscia fati<br>
sidera; tum, si quod non aequo foedere amantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">520</span><br>
curae numen habet iustumque memorque, precatur.
</p>

<p>
Nox erat et placidum carpebant fessa soporem<br>
corpora per terras, silvaeque et saeva quierant<br>
aequora, cum medio volvuntur sidera lapsu,<br>
cum tacet omnis ager, pecudes pictaeque volucres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">525</span><br>
quaeque lacus late liquidos quaeque aspera dumis<br>
rura tenent, somno positae sub nocte silenti.<br>
[lenibant curas et corda oblita laborum.]<br>
at non infelix animi Phoenissa, neque umquam<br>
solvitur in somnos oculisve aut pectore noctem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">530</span><br>
accipit: ingeminant curae rursusque resurgens<br>
saevit amor magnoque irarum fluctuat aestu.<br>
sic adeo insistit secumque ita corde volutat:<br>
'en, quid ago? rursusne procos inrisa priores<br>
experiar, Nomadumque petam conubia supplex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">535</span><br>
quos ego sim totiens iam dedignata maritos?<br>
Iliacas igitur classis atque ultima Teucrum<br>
iussa sequar? quiane auxilio iuvat ante levatos<br>
et bene apud memores veteris stat gratia facti?<br>
quis me autem, fac velle, sinet ratibusve
superbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">540</span><br>
invisam accipiet? nescis heu, perdita, necdum<br>
Laomedonteae sentis periuria gentis?<br>
quid tum? sola fuga nautas comitabor ovantis?<br>
an Tyriis omnique manu stipata meorum<br>
inferar et, quos Sidonia vix urbe revelli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">545</span><br>
rursus agam pelago et ventis dare vela iubebo?<br>
quin morere ut merita es, ferroque averte dolorem.<br>
tu lacrimis evicta meis, tu prima furentem<br>
his, germana, malis oneras atque obicis hosti.<br>
non licuit thalami expertem sine crimine vitam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">550</span><br>
degere more ferae, talis nec tangere curas;<br>
non servata fides cineri promissa Sychaeo.'
</p>

<p>
Tantos illa suo rumpebat pectore questus:<br>
Aeneas celsa in puppi iam certus eundi<br>
carpebat somnos rebus iam rite paratis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">555</span><br>
huic se forma dei vultu redeuntis eodem<br>
obtulit in somnis rursusque ita visa monere est,<br>
omnia Mercurio similis, vocemque coloremque<br>
et crinis flavos et membra decora iuventa:<br>
'nate dea, potes hoc sub casu ducere somnos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">560</span><br>
nec quae te circum stent deinde pericula cernis,<br>
demens, nec Zephyros audis spirare secundos?<br>
illa dolos dirumque nefas in pectore versat<br>
certa mori, variosque irarum concitat aestus.<br>
non fugis hinc praeceps, dum praecipitare potestas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">565</span><br>
iam mare turbari trabibus saevasque videbis<br>
conlucere faces, iam fervere litora flammis,<br>
si te his attigerit terris Aurora morantem.<br>
heia age, rumpe moras. varium et mutabile semper<br>
femina.' sic fatus nocti se immiscuit atrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">570</span>
</p>

<p>
Tum vero Aeneas subitis exterritus umbris<br>
corripit e somno corpus sociosque fatigat<br>
praecipitis: 'vigilate, viri, et considite transtris;<br>
solvite vela citi. deus aethere missus ab alto<br>
festinare fugam tortosque incidere funis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">575</span><br>
ecce iterum instimulat. sequimur te, sancte deorum,<br>
quisquis es, imperioque iterum paremus ovantes.<br>
adsis o placidusque iuves et sidera caelo<br>
dextra feras.' dixit vaginaque eripit ensem<br>
fulmineum strictoque ferit retinacula ferro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">580</span><br>
idem omnis simul ardor habet, rapiuntque ruuntque;<br>
litora deseruere, latet sub classibus aequor,<br>
adnixi torquent spumas et caerula verrunt.
</p>

<p>
Et iam prima novo spargebat lumine terras<br>
Tithoni croceum linquens Aurora cubile.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">585</span><br>
regina e speculis ut primam albescere lucem<br>
vidit et aequatis classem procedere velis,<br>
litoraque et vacuos sensit sine remige portus,<br>
terque quaterque manu pectus percussa decorum<br>
flaventisque abscissa comas 'pro Iuppiter! ibit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">590</span><br>
hic,' ait 'et nostris inluserit advena regnis?<br>
non arma expedient totaque ex urbe sequentur,<br>
diripientque rates alii navalibus? ite,<br>
ferte citi flammas, date tela, impellite remos!<br>
quid loquor? aut ubi sum? quae mentem insania mutat? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">595</span><br>
infelix Dido, nunc te facta impia tangunt?<br>
tum decuit, cum sceptra dabas. en dextra fidesque,<br>
quem secum patrios aiunt portare penatis,<br>
quem subiisse umeris confectum aetate parentem!<br>
non potui abreptum divellere corpus et undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">600</span><br>
spargere? non socios, non ipsum absumere ferro<br>
Ascanium patriisque epulandum ponere mensis?<br>
verum anceps pugnae fuerat fortuna. fuisset:<br>
quem metui moritura? faces in castra tulissem<br>
implessemque foros flammis natumque patremque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">605</span><br>
cum genere exstinxem, memet super ipsa dedissem.<br>
Sol, qui terrarum flammis opera omnia lustras,<br>
tuque harum interpres curarum et conscia Iuno,<br>
nocturnisque Hecate triviis ululata per urbes<br>
et Dirae ultrices et di morientis Elissae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">610</span><br>
accipite haec, meritumque malis advertite numen<br>
et nostras audite preces. si tangere portus<br>
infandum caput ac terris adnare necesse est,<br>
et sic fata Iovis poscunt, hic terminus haeret,<br>
at bello audacis populi vexatus et armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">615</span><br>
finibus extorris, complexu avulsus Iuli<br>
auxilium imploret videatque indigna suorum<br>
funera; nec, cum se sub leges pacis iniquae<br>
tradiderit, regno aut optata luce fruatur,<br>
sed cadat ante diem mediaque inhumatus harena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">620</span><br>
haec precor, hanc vocem extremam cum sanguine fundo.<br>
tum vos, o Tyrii, stirpem et genus omne futurum<br>
exercete odiis, cinerique haec mittite nostro<br>
munera. nullus amor populis nec foedera sunto.<br>
exoriare aliquis nostris ex ossibus ultor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">625</span><br>
qui face Dardanios ferroque sequare colonos,<br>
nunc, olim, quocumque dabunt se tempore vires.<br>
litora litoribus contraria, fluctibus undas<br>
imprecor, arma armis: pugnent ipsique nepotesque.'
</p>

<p>
Haec ait, et partis animum versabat in omnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">630</span><br>
invisam quaerens quam primum abrumpere lucem.<br>
tum breviter Barcen nutricem adfata Sychaei,<br>
namque suam patria antiqua cinis ater habebat:<br>
'Annam, cara mihi nutrix, huc siste sororem:<br>
dic corpus properet fluviali spargere lympha,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">635</span><br>
et pecudes secum et monstrata piacula ducat.<br>
sic veniat, tuque ipsa pia tege tempora vitta.<br>
sacra Iovi Stygio, quae rite incepta paravi,<br>
perficere est animus finemque imponere curis<br>
Dardaniique rogum capitis permittere flammae.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">640</span><br>
sic ait. illa gradum studio celebrabat anili.<br>
at trepida et coeptis immanibus effera Dido<br>
sanguineam volvens aciem, maculisque trementis<br>
interfusa genas et pallida morte futura,<br>
interiora domus inrumpit limina et altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">645</span><br>
conscendit furibunda rogos ensemque recludit<br>
Dardanium, non hos quaesitum munus in usus.<br>
hic, postquam Iliacas vestis notumque cubile<br>
conspexit, paulum lacrimis et mente morata<br>
incubuitque toro dixitque novissima verba:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">650</span><br>
'dulces exuviae, dum fata deusque sinebat,<br>
accipite hanc animam meque his exsolvite curis.<br>
vixi et quem dederat cursum Fortuna peregi,<br>
et nunc magna mei sub terras ibit imago.<br>
urbem praeclaram statui, mea moenia vidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">655</span><br>
ulta virum poenas inimico a fratre recepi,<br>
felix, heu nimium felix, si litora tantum<br>
numquam Dardaniae tetigissent nostra carinae.'<br>
dixit, et os impressa toro 'moriemur inultae,<br>
sed moriamur' ait. 'sic, sic iuvat ire sub umbras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">660</span><br>
hauriat hunc oculis ignem crudelis ab alto<br>
Dardanus, et nostrae secum ferat omina mortis.'<br>
dixerat, atque illam media inter talia ferro<br>
conlapsam aspiciunt comites, ensemque cruore<br>
spumantem sparsasque manus. it clamor ad alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">665</span><br>
atria: concussam bacchatur Fama per urbem.<br>
lamentis gemituque et femineo ululatu<br>
tecta fremunt, resonat magnis plangoribus aether,<br>
non aliter quam si immissis ruat hostibus omnis<br>
Karthago aut antiqua Tyros, flammaeque furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">670</span><br>
culmina perque hominum volvantur perque deorum.<br>
audiit exanimis trepidoque exterrita cursu<br>
unguibus ora soror foedans et pectora pugnis<br>
per medios ruit, ac morientem nomine clamat:<br>
'hoc illud, germana, fuit? me fraude petebas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">675</span><br>
hoc rogus iste mihi, hoc ignes araeque parabant?<br>
quid primum deserta querar? comitemne sororem<br>
sprevisti moriens? eadem me ad fata vocasses,<br>
idem ambas ferro dolor atque eadem hora tulisset.<br>
his etiam struxi manibus patriosque vocavi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">680</span><br>
voce deos, sic te ut posita, crudelis, abessem?<br>
exstinxti te meque, soror, populumque patresque<br>
Sidonios urbemque tuam. date, vulnera lymphis<br>
abluam et, extremus si quis super halitus errat,<br>
ore legam.' sic fata gradus evaserat altos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">685</span><br>
semianimemque sinu germanam amplexa fovebat<br>
cum gemitu atque atros siccabat veste cruores.<br>
illa gravis oculos conata attollere rursus<br>
deficit; infixum stridit sub pectore vulnus.<br>
ter sese attollens cubitoque adnixa levavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">690</span><br>
ter revoluta toro est oculisque errantibus alto<br>
quaesivit caelo lucem ingemuitque reperta.
</p>

<p>
Tum Iuno omnipotens longum miserata dolorem<br>
difficilisque obitus Irim demisit Olympo<br>
quae luctantem animam nexosque resolveret artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">695</span><br>
nam quia nec fato merita nec morte peribat,<br>
sed misera ante diem subitoque accensa furore,<br>
nondum illi flavum Proserpina vertice crinem<br>
abstulerat Stygioque caput damnaverat Orco.<br>
ergo Iris croceis per caelum roscida pennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">700</span><br>
mille trahens varios adverso sole colores<br>
devolat et supra caput astitit. 'hunc ego Diti<br>
sacrum iussa fero teque isto corpore solvo':<br>
sic ait et dextra crinem secat, omnis et una<br>
dilapsus calor atque in ventos vita recessit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 70%;">705</span>
</P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>