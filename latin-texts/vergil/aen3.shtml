<html>
	<head>
		<title>
			P. VERGILI MARONIS AENEIDOS LIBER TERTIVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" media="print" href="http://www.thelatinlibrary.com/latinlibrary_print.css">
	</head>
	
<body>

<p class=pagehead>P. VERGILI MARONIS AENEIDOS LIBER TERTIVS
</p>

<p class="internal_navigation">

<p>
Postquam res Asiae Priamique evertere gentem<br>
immeritam visum superis, ceciditque superbum<br>
Ilium et omnis humo fumat Neptunia Troia,<br>
diversa exsilia et desertas quaerere terras<br>
auguriis agimur divum, classemque sub ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Antandro et Phrygiae molimur montibus Idae,<br>
incerti quo fata ferant, ubi sistere detur,<br>
contrahimusque viros. vix prima inceperat aestas<br>
et pater Anchises dare fatis vela iubebat,<br>
litora cum patriae lacrimans portusque relinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et campos ubi Troia fuit. feror exsul in altum<br>
cum sociis natoque penatibus et magnis dis.
</p>

<p>
Terra procul vastis colitur Mauortia campis<br>
(Thraces arant) acri quondam regnata Lycurgo,<br>
hospitium antiquum Troiae sociique penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
dum fortuna fuit. feror huc et litore curvo<br>
moenia prima loco fatis ingressus iniquis<br>
Aeneadasque meo nomen de nomine fingo.<br>
sacra Dionaeae matri divisque ferebam<br>
auspicibus coeptorum operum, superoque nitentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
caelicolum regi mactabam in litore taurum.<br>
forte fuit iuxta tumulus, quo cornea summo<br>
virgulta et densis hastilibus horrida myrtus.<br>
accessi viridemque ab humo convellere silvam<br>
conatus, ramis tegerem ut frondentibus aras, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
horrendum et dictu video mirabile monstrum.<br>
nam quae prima solo ruptis radicibus arbos<br>
vellitur, huic atro liquuntur sanguine guttae<br>
et terram tabo maculant. mihi frigidus horror<br>
membra quatit gelidusque coit formidine sanguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
rursus et alterius lentum convellere vimen<br>
insequor et causas penitus temptare latentis;<br>
ater et alterius sequitur de cortice sanguis.<br>
multa movens animo Nymphas venerabar agrestis<br>
Gradivumque patrem, Geticis qui praesidet arvis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
rite secundarent visus omenque levarent.<br>
tertia sed postquam maiore hastilia nisu<br>
adgredior genibusque adversae obluctor harenae,<br>
(eloquar an sileam?) gemitus lacrimabilis imo<br>
auditur tumulo et vox reddita fertur ad auris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
'quid miserum, Aenea, laceras? iam parce sepulto,<br>
parce pias scelerare manus. non me tibi Troia<br>
externum tulit aut cruor hic de stipite manat.<br>
heu fuge crudelis terras, fuge litus auarum:<br>
nam Polydorus ego. hic confixum ferrea texit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
telorum seges et iaculis increvit acutis.'<br>
tum vero ancipiti mentem formidine pressus<br>
obstipui steteruntque comae et vox faucibus haesit.
</p>

<p>
Hunc Polydorum auri quondam cum pondere magno<br>
infelix Priamus furtim mandarat alendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Threicio regi, cum iam diffideret armis<br>
Dardaniae cingique urbem obsidione videret.<br>
ille, ut opes fractae Teucrum et Fortuna recessit,<br>
res Agamemnonias victriciaque arma secutus<br>
fas omne abrumpit: Polydorum obtruncat, et auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ui potitur. quid non mortalia pectora cogis,<br>
auri sacra fames! postquam pavor ossa reliquit,<br>
delectos populi ad proceres primumque parentem<br>
monstra deum refero, et quae sit sententia posco.<br>
omnibus idem animus, scelerata excedere terra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
linqui pollutum hospitium et dare classibus Austros.<br>
ergo instauramus Polydoro funus, et ingens<br>
aggeritur tumulo tellus; stant Manibus arae<br>
caeruleis maestae vittis atraque cupresso,<br>
et circum Iliades crinem de more solutae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
inferimus tepido spumantia cymbia lacte<br>
sanguinis et sacri pateras, animamque sepulcro<br>
condimus et magna supremum voce ciemus.
</p>

<p>
Inde ubi prima fides pelago, placataque venti<br>
dant maria et lenis crepitans vocat Auster in altum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
deducunt socii navis et litora complent;<br>
provehimur portu terraeque urbesque recedunt.<br>
sacra mari colitur medio gratissima tellus<br>
Nereidum matri et Neptuno Aegaeo,<br>
quam pius Arquitenens oras et litora circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
errantem Mycono e celsa Gyaroque revinxit,<br>
immotamque coli dedit et contemnere ventos.<br>
huc feror, haec fessos tuto placidissima portu<br>
accipit; egressi veneramur Apollinis urbem.<br>
rex Anius, rex idem hominum Phoebique sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
vittis et sacra redimitus tempora lauro<br>
occurrit; veterem Anchisen agnovit amicum.<br>
iungimus hospitio dextras et tecta subimus.
</p>

<p>
Templa dei saxo venerabar structa vetusto:<br>
'da propriam, Thymbraee, domum; da moenia fessis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
et genus et mansuram urbem; serva altera Troiae<br>
Pergama, reliquias Danaum atque immitis Achilli.<br>
quem sequimur? quoue ire iubes? ubi ponere sedes?<br>
da, pater, augurium atque animis inlabere nostris.'<br>
vix ea fatus eram: tremere omnia visa repente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
liminaque laurusque dei, totusque moveri<br>
mons circum et mugire adytis cortina reclusis.<br>
summissi petimus terram et vox fertur ad auris:<br>
'Dardanidae duri, quae vos a stirpe parentum<br>
prima tulit tellus, eadem vos ubere laeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
accipiet reduces. antiquam exquirite matrem.<br>
hic domus Aeneae cunctis dominabitur oris<br>
et nati natorum et qui nascentur ab illis.'<br>
haec Phoebus; mixtoque ingens exorta tumultu<br>
laetitia, et cuncti quae sint ea moenia quaerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
quo Phoebus vocet errantis iubeatque reverti.<br>
tum genitor veterum volvens monimenta virorum<br>
'audite, o proceres,' ait 'et spes discite vestras.<br>
Creta Iovis magni medio iacet insula ponto,<br>
mons Idaeus ubi et gentis cunabula nostrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
centum urbes habitant magnas, uberrima regna,<br>
maximus unde pater, si rite audita recordor,<br>
Teucrus Rhoeteas primum est advectus in oras,<br>
optavitque locum regno. nondum Ilium et arces<br>
Pergameae steterant; habitabant vallibus imis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
hinc mater cultrix Cybeli Corybantiaque aera<br>
Idaeumque nemus, hinc fida silentia sacris,<br>
et iuncti currum dominae subiere leones.<br>
ergo agite et divum ducunt qua iussa sequamur:<br>
placemus ventos et Cnosia regna petamus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
nec longo distant cursu: modo Iuppiter adsit,<br>
tertia lux classem Cretaeis sistet in oris.'<br>
sic fatus meritos aris mactavit honores,<br>
taurum Neptuno, taurum tibi, pulcher Apollo,<br>
nigram Hiemi pecudem, Zephyris felicibus albam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span>
</p>

<p>
Fama volat pulsum regnis cessisse paternis<br>
Idomenea ducem, desertaque litora Cretae,<br>
hoste vacare domum sedesque astare relictas.<br>
linquimus Ortygiae portus pelagoque volamus<br>
bacchatamque iugis Naxon viridemque Donusam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Olearon niveamque Paron sparsasque per aequor<br>
Cycladas, et crebris legimus freta concita terris.<br>
nauticus exoritur vario certamine clamor:<br>
hortantur socii Cretam proavosque petamus.<br>
prosequitur surgens a puppi ventus euntis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
et tandem antiquis Curetum adlabimur oris.<br>
ergo avidus muros optatae molior urbis<br>
Pergameamque voco, et laetam cognomine gentem<br>
hortor amare focos arcemque attollere tectis.
</p>

<p>
Iamque fere sicco subductae litore puppes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
conubiis arvisque novis operata iuventus,<br>
iura domosque dabam, subito cum tabida membris<br>
corrupto caeli tractu miserandaque venit<br>
arboribusque satisque lues et letifer annus.<br>
linquebant dulcis animas aut aegra trahebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
corpora; tum sterilis exurere Sirius agros,<br>
arebant herbae et victum seges aegra negabat.<br>
rursus ad oraclum Ortygiae Phoebumque remenso<br>
hortatur pater ire mari veniamque precari,<br>
quam fessis finem rebus ferat, unde laborum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
temptare auxilium iubeat, quo vertere cursus.
</p>

<p>
Nox erat et terris animalia somnus habebat:<br>
effigies sacrae divum Phrygiique penates,<br>
quos mecum a Troia mediisque ex ignibus urbis<br>
extuleram, visi ante oculos astare iacentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
in somnis multo manifesti lumine, qua se<br>
plena per insertas fundebat luna fenestras;<br>
tum sic adfari et curas his demere dictis:<br>
'quod tibi delato Ortygiam dicturus Apollo est,<br>
hic canit et tua nos en ultro ad limina mittit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
nos te Dardania incensa tuaque arma secuti,<br>
nos tumidum sub te permensi classibus aequor,<br>
idem venturos tollemus in astra nepotes<br>
imperiumque urbi dabimus. tu moenia magnis<br>
magna para longumque fugae ne linque laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
mutandae sedes. non haec tibi litora suasit<br>
Delius aut Cretae iussit considere Apollo.<br>
est locus, Hesperiam Grai cognomine dicunt,<br>
terra antiqua, potens armis atque ubere glaebae;<br>
Oenotri coluere viri; nunc fama minores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Italiam dixisse ducis de nomine gentem.<br>
hae nobis propriae sedes, hinc Dardanus ortus<br>
Iasiusque pater, genus a quo principe nostrum.<br>
surge age et haec laetus longaeuo dicta parenti<br>
haud dubitanda refer: Corythum terrasque requirat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Ausonias; Dictaea negat tibi Iuppiter arva.'<br>
talibus attonitus visis et voce deorum<br>
(nec sopor illud erat, sed coram agnoscere vultus<br>
velatasque comas praesentiaque ora videbar;<br>
tum gelidus toto manabat corpore sudor)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
corripio e stratis corpus tendoque supinas<br>
ad caelum cum voce manus et munera libo<br>
intemerata focis. perfecto laetus honore<br>
Anchisen facio certum remque ordine pando.<br>
agnovit prolem ambiguam geminosque parentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
seque novo veterum deceptum errore locorum.<br>
tum memorat: 'nate, Iliacis exercite fatis,<br>
sola mihi talis casus Cassandra canebat.<br>
nunc repeto haec generi portendere debita nostro<br>
et saepe Hesperiam, saepe Itala regna vocare.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
sed quis ad Hesperiae venturos litora Teucros<br>
crederet? aut quem tum vates Cassandra moveret?<br>
cedamus Phoebo et moniti meliora sequamur.'<br>
sic ait, et cuncti dicto paremus ovantes.<br>
hanc quoque deserimus sedem paucisque relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
vela damus vastumque cava trabe currimus aequor.
</p>

<p>
Postquam altum tenuere rates nec iam amplius ullae<br>
apparent terrae, caelum undique et undique pontus,<br>
tum mihi caeruleus supra caput astitit imber<br>
noctem hiememque ferens, et inhorruit unda tenebris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
continuo venti volvunt mare magnaque surgunt<br>
aequora, dispersi iactamur gurgite vasto;<br>
involvere diem nimbi et nox umida caelum<br>
abstulit, ingeminant abruptis nubibus ignes,<br>
excutimur cursu et caecis erramus in undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
ipse diem noctemque negat discernere caelo<br>
nec meminisse viae media Palinurus in unda.<br>
tris adeo incertos caeca caligine soles<br>
erramus pelago, totidem sine sidere noctes.<br>
quarto terra die primum se attollere tandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
visa, aperire procul montis ac volvere fumum.<br>
vela cadunt, remis insurgimus; haud mora, nautae<br>
adnixi torquent spumas et caerula verrunt.<br>
servatum ex undis Strophadum me litora primum<br>
excipiunt. Strophades Graio stant nomine dictae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
insulae Ionio in magno, quas dira Celaeno<br>
Harpyiaeque colunt aliae, Phineia postquam<br>
clausa domus mensasque metu liquere priores.<br>
tristius haud illis monstrum, nec saevior ulla<br>
pestis et ira deum Stygiis sese extulit undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
virginei volucrum vultus, foedissima ventris<br>
proluvies uncaeque manus et pallida semper<br>
ora fame.<br>
huc ubi delati portus intravimus, ecce<br>
laeta boum passim campis armenta videmus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
caprigenumque pecus nullo custode per herbas.<br>
inruimus ferro et divos ipsumque vocamus<br>
in partem praedamque Iovem; tum litore curvo<br>
exstruimusque toros dapibusque epulamur opimis.<br>
at subitae horrifico lapsu de montibus adsunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Harpyiae et magnis quatiunt clangoribus alas,<br>
diripiuntque dapes contactuque omnia foedant<br>
immundo; tum vox taetrum dira inter odorem.<br>
rursum in secessu longo sub rupe cavata<br>
[arboribus clausam circum atque horrentibus umbris]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
instruimus mensas arisque reponimus ignem;<br>
rursum ex diverso caeli caecisque latebris<br>
turba sonans praedam pedibus circumvolat uncis,<br>
polluit ore dapes. sociis tunc arma capessant<br>
edico, et dira bellum cum gente gerendum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
haud secus ac iussi faciunt tectosque per herbam<br>
disponunt ensis et scuta latentia condunt.<br>
ergo ubi delapsae sonitum per curva dedere<br>
litora, dat signum specula Misenus ab alta<br>
aere cavo. invadunt socii et nova proelia temptant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
obscenas pelagi ferro foedare volucris.<br>
sed neque vim plumis ullam nec vulnera tergo<br>
accipiunt, celerique fuga sub sidera lapsae<br>
semesam praedam et vestigia foeda relinquunt.<br>
una in praecelsa consedit rupe Celaeno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
infelix vates, rumpitque hanc pectore vocem;<br>
'bellum etiam pro caede boum stratisque iuvencis,<br>
Laomedontiadae, bellumne inferre paratis<br>
et patrio Harpyias insontis pellere regno?<br>
accipite ergo animis atque haec mea figite dicta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
quae Phoebo pater omnipotens, mihi Phoebus Apollo<br>
praedixit, vobis Furiarum ego maxima pando.<br>
Italiam cursu petitis ventisque vocatis:<br>
ibitis Italiam portusque intrare licebit.<br>
sed non ante datam cingetis moenibus urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
quam vos dira fames nostraeque iniuria caedis<br>
ambesas subigat malis absumere mensas.'<br>
dixit, et in silvam pennis ablata refugit.<br>
at sociis subita gelidus formidine sanguis<br>
deriguit: cecidere animi, nec iam amplius armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
sed votis precibusque iubent exposcere pacem,<br>
sive deae seu sint dirae obscenaeque volucres.<br>
et pater Anchises passis de litore palmis<br>
numina magna vocat meritosque indicit honores:<br>
'di, prohibete minas; di, talem avertite casum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
et placidi servate pios.' tum litore funem<br>
deripere excussosque iubet laxare rudentis.<br>
tendunt vela Noti: fugimus spumantibus undis<br>
qua cursum ventusque gubernatorque vocabat.<br>
iam medio apparet fluctu nemorosa Zacynthos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Dulichiumque Sameque et Neritos ardua saxis.<br>
effugimus scopulos Ithacae, Laertia regna,<br>
et terram altricem saevi exsecramur Ulixi.<br>
mox et Leucatae nimbosa cacumina montis<br>
et formidatus nautis aperitur Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
hunc petimus fessi et parvae succedimus urbi;<br>
ancora de prora iacitur, stant litore puppes.
</p>

<p>
Ergo insperata tandem tellure potiti<br>
lustramurque Iovi votisque incendimus aras,<br>
Actiaque Iliacis celebramus litora ludis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
exercent patrias oleo labente palaestras<br>
nudati socii: iuvat evasisse tot urbes<br>
Argolicas mediosque fugam tenuisse per hostis.<br>
interea magnum sol circumvolvitur annum<br>
et glacialis hiems Aquilonibus asperat undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
aere cavo clipeum, magni gestamen Abantis,<br>
postibus adversis figo et rem carmine signo:<br>
Aeneas haec de Danais victoribus arma;<br>
linquere tum portus iubeo et considere transtris.<br>
certatim socii feriunt mare et aequora verrunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
protinus aerias Phaeacum abscondimus arces<br>
litoraque Epiri legimus portuque subimus<br>
Chaonio et celsam Buthroti accedimus urbem.
</p>

<p>
Hic incredibilis rerum fama occupat auris,<br>
Priamiden Helenum Graias regnare per urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
coniugio Aeacidae Pyrrhi sceptrisque potitum,<br>
et patrio Andromachen iterum cessisse marito.<br>
obstipui, miroque incensum pectus amore<br>
compellare virum et casus cognoscere tantos.<br>
progredior portu classis et litora linquens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
sollemnis cum forte dapes et tristia dona<br>
ante urbem in luco falsi Simoentis ad undam<br>
libabat cineri Andromache manisque vocabat<br>
Hectoreum ad tumulum, viridi quem caespite inanem<br>
et geminas, causam lacrimis, sacraverat aras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
ut me conspexit venientem et Troia circum<br>
arma amens vidit, magnis exterrita monstris<br>
deriguit visu in medio, calor ossa reliquit,<br>
labitur, et longo vix tandem tempore fatur:<br>
'verane te facies, verus mihi nuntius adfers,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
nate dea? vivisne? aut, si lux alma recessit,<br>
Hector ubi est?' dixit, lacrimasque effudit et omnem<br>
implevit clamore locum. vix pauca furenti<br>
subicio et raris turbatus vocibus hisco:<br>
'vivo equidem vitamque extrema per omnia duco;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
ne dubita, nam vera vides.<br>
heu! quis te casus deiectam coniuge tanto<br>
excipit, aut quae digna satis fortuna revisit,<br>
Hectoris Andromache? Pyrrhin conubia servas?'<br>
deiecit vultum et demissa voce locuta est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
'o felix una ante alias Priameia virgo,<br>
hostilem ad tumulum Troiae sub moenibus altis<br>
iussa mori, quae sortitus non pertulit ullos<br>
nec victoris heri tetigit captiva cubile!<br>
nos patria incensa diversa per aequora vectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
stirpis Achilleae fastus iuvenemque superbum<br>
servitio enixae tulimus; qui deinde secutus<br>
Ledaeam Hermionen Lacedaemoniosque hymenaeos<br>
me famulo famulamque Heleno transmisit habendam.<br>
ast illum ereptae magno flammatus amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
coniugis et scelerum furiis agitatus Orestes<br>
excipit incautum patriasque obtruncat ad aras.<br>
morte Neoptolemi regnorum reddita cessit<br>
pars Heleno, qui Chaonios cognomine campos<br>
Chaoniamque omnem Troiano a Chaone dixit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Pergamaque Iliacamque iugis hanc addidit arcem.<br>
sed tibi qui cursum venti, quae fata dedere?<br>
aut quisnam ignarum nostris deus appulit oris?<br>
quid puer Ascanius? superatne et vescitur aura?<br>
quem tibi iam Troia&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
ecqua tamen puero est amissae cura parentis?<br>
ecquid in antiquam virtutem animosque virilis<br>
et pater Aeneas et avunculus excitat Hector?'<br>
talia fundebat lacrimans longosque ciebat<br>
incassum fletus, cum sese a moenibus heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Priamides multis Helenus comitantibus adfert,<br>
agnoscitque suos laetusque ad limina ducit,<br>
et multum lacrimas verba inter singula fundit.<br>
procedo et parvam Troiam simulataque magnis<br>
Pergama et arentem Xanthi cognomine rivum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
agnosco, Scaeaeque amplector limina portae;<br>
nec non et Teucri socia simul urbe fruuntur.<br>
illos porticibus rex accipiebat in amplis:<br>
aulai medio libabant pocula Bacchi<br>
impositis auro dapibus, paterasque tenebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span>
</p>

<p>
Iamque dies alterque dies processit, et aurae<br>
vela vocant tumidoque inflatur carbasus Austro:<br>
his vatem adgredior dictis ac talia quaeso:<br>
'Troiugena, interpres divum, qui numina Phoebi,<br>
qui tripodas Clarii et laurus, qui sidera sentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
et volucrum linguas et praepetis omina pennae,<br>
fare age (namque omnis cursum mihi prospera dixit<br>
religio, et cuncti suaserunt numine divi<br>
Italiam petere et terras temptare repostas;<br>
sola novum dictuque nefas Harpyia Celaeno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
prodigium canit et tristis denuntiat iras<br>
obscenamque famem), quae prima pericula vito?<br>
quidve sequens tantos possim superare labores?'<br>
hic Helenus caesis primum de more iuvencis<br>
exorat pacem divum vittasque resolvit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
sacrati capitis, meque ad tua limina, Phoebe,<br>
ipse manu multo suspensum numine ducit,<br>
atque haec deinde canit divino ex ore sacerdos:
</p>

<p>
'Nate dea (nam te maioribus ire per altum<br>
auspiciis manifesta fides; sic fata deum rex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
sortitur voluitque vices, is vertitur ordo),<br>
pauca tibi e multis, quo tutior hospita lustres<br>
aequora et Ausonio possis considere portu,<br>
expediam dictis; prohibent nam cetera Parcae<br>
scire Helenum farique vetat Saturnia Iuno. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
principio Italiam, quam tu iam rere propinquam<br>
vicinosque, ignare, paras invadere portus,<br>
longa procul longis via dividit invia terris.<br>
ante et Trinacria lentandus remus in unda<br>
et salis Ausonii lustrandum navibus aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
infernique lacus Aeaeaeque insula Circae,<br>
quam tuta possis urbem componere terra.<br>
signa tibi dicam, tu condita mente teneto:<br>
cum tibi sollicito secreti ad fluminis undam<br>
litoreis ingens inventa sub ilicibus sus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
triginta capitum fetus enixa iacebit,<br>
alba solo recubans, albi circum ubera nati,<br>
is locus urbis erit, requies ea certa laborum.<br>
nec tu mensarum morsus horresce futuros:<br>
fata viam invenient aderitque vocatus Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
has autem terras Italique hanc litoris oram,<br>
proxima quae nostri perfunditur aequoris aestu,<br>
effuge; cuncta malis habitantur moenia Grais.<br>
hic et Narycii posuerunt moenia Locri,<br>
et Sallentinos obsedit milite campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Lyctius Idomeneus; hic illa ducis Meliboei<br>
parva Philoctetae subnixa Petelia muro.<br>
quin ubi transmissae steterint trans aequora classes<br>
et positis aris iam vota in litore solves,<br>
purpureo velare comas adopertus amictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
ne qua inter sanctos ignis in honore deorum<br>
hostilis facies occurrat et omina turbet.<br>
hunc socii morem sacrorum, hunc ipse teneto;<br>
hac casti maneant in religione nepotes.<br>
ast ubi digressum Siculae te admoverit orae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
ventus, et angusti rarescent claustra Pelori,<br>
laeva tibi tellus et longo laeva petantur<br>
aequora circuitu; dextrum fuge litus et undas.<br>
haec loca vi quondam et vasta convulsa ruina<br>
(tantum aevi longinqua valet mutare vetustas) &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
dissiluisse ferunt, cum protinus utraque tellus<br>
una foret: venit medio vi pontus et undis<br>
Hesperium Siculo latus abscidit, arvaque et urbes<br>
litore diductas angusto interluit aestu.<br>
dextrum Scylla latus, laevum implacata Charybdis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
obsidet, atque imo barathri ter gurgite vastos<br>
sorbet in abruptum fluctus rursusque sub auras<br>
erigit alternos, et sidera verberat unda.<br>
at Scyllam caecis cohibet spelunca latebris<br>
ora exsertantem et navis in saxa trahentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
prima hominis facies et pulchro pectore virgo<br>
pube tenus, postrema immani corpore pistrix<br>
delphinum caudas utero commissa luporum.<br>
praestat Trinacrii metas lustrare Pachyni<br>
cessantem, longos et circumflectere cursus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
quam semel informem vasto vidisse sub antro<br>
Scyllam et caeruleis canibus resonantia saxa.<br>
praeterea, si qua est Heleno prudentia vati,<br>
si qua fides, animum si veris implet Apollo,<br>
unum illud tibi, nate dea, proque omnibus unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
praedicam et repetens iterumque iterumque monebo,<br>
Iunonis magnae primum prece numen adora,<br>
Iunoni cane vota libens dominamque potentem<br>
supplicibus supera donis: sic denique victor<br>
Trinacria finis Italos mittere relicta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
huc ubi delatus Cumaeam accesseris urbem<br>
divinosque lacus et Averna sonantia silvis,<br>
insanam vatem aspicies, quae rupe sub ima<br>
fata canit foliisque notas et nomina mandat.<br>
quaecumque in foliis descripsit carmina virgo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
digerit in numerum atque antro seclusa relinquit:<br>
illa manent immota locis neque ab ordine cedunt.<br>
verum eadem, verso tenuis cum cardine ventus<br>
impulit et teneras turbavit ianua frondes,<br>
numquam deinde cavo volitantia prendere saxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
nec revocare situs aut iungere carmina curat:<br>
inconsulti abeunt sedemque odere Sibyllae.<br>
hic tibi ne qua morae fuerint dispendia tanti,<br>
quamvis increpitent socii et vi cursus in altum<br>
vela vocet, possisque sinus implere secundos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
quin adeas vatem precibusque oracula poscas<br>
ipsa canat vocemque volens atque ora resolvat.<br>
illa tibi Italiae populos venturaque bella<br>
et quo quemque modo fugiasque ferasque laborem<br>
expediet, cursusque dabit venerata secundos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
haec sunt quae nostra liceat te voce moneri.<br>
vade age et ingentem factis fer ad aethera Troiam.'
</p>

<p>
Quae postquam vates sic ore effatus amico est,<br>
dona dehinc auro gravia ac secto elephanto<br>
imperat ad navis ferri, stipatque carinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
ingens argentum Dodonaeosque lebetas,<br>
loricam consertam hamis auroque trilicem,<br>
et conum insignis galeae cristasque comantis,<br>
arma Neoptolemi. sunt et sua dona parenti.<br>
addit equos, additque duces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
remigium supplet, socios simul instruit armis.
</p>

<p>
Interea classem velis aptare iubebat<br>
Anchises, fieret vento mora ne qua ferenti.<br>
quem Phoebi interpres multo compellat honore:<br>
'coniugio, Anchisa, Veneris dignate superbo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
cura deum, bis Pergameis erepte ruinis,<br>
ecce tibi Ausoniae tellus: hanc arripe velis.<br>
et tamen hanc pelago praeterlabare necesse est:<br>
Ausoniae pars illa procul quam pandit Apollo.<br>
vade,' ait 'o felix nati pietate. quid ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
provehor et fando surgentis demoror Austros?'<br>
nec minus Andromache digressu maesta supremo<br>
fert picturatas auri subtemine vestis<br>
et Phrygiam Ascanio chlamydem (nec cedit honore)<br>
textilibusque onerat donis, ac talia fatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
'accipe et haec, manuum tibi quae monimenta mearum<br>
sint, puer, et longum Andromachae testentur amorem,<br>
coniugis Hectoreae. cape dona extrema tuorum,<br>
o mihi sola mei super Astyanactis imago.<br>
sic oculos, sic ille manus, sic ora ferebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
et nunc aequali tecum pubesceret aevo.'<br>
hos ego digrediens lacrimis adfabar obortis:<br>
'vivite felices, quibus est fortuna peracta<br>
iam sua: nos alia ex aliis in fata vocamur.<br>
vobis parta quies: nullum maris aequor arandum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
arva neque Ausoniae semper cedentia retro<br>
quaerenda. effigiem Xanthi Troiamque videtis<br>
quam vestrae fecere manus, melioribus, opto,<br>
auspiciis, et quae fuerit minus obvia Grais.<br>
si quando Thybrim vicinaque Thybridis arva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
intraro gentique meae data moenia cernam,<br>
cognatas urbes olim populosque propinquos,<br>
Epiro Hesperiam (quibus idem Dardanus auctor<br>
atque idem casus), unam faciemus utramque<br>
Troiam animis: maneat nostros ea cura nepotes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span>
</p>

<p>
Prouehimur pelago vicina Ceraunia iuxta,<br>
unde iter Italiam cursusque brevissimus undis.<br>
sol ruit interea et montes umbrantur opaci;<br>
sternimur optatae gremio telluris ad undam<br>
sortiti remos passimque in litore sicco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
corpora curamus, fessos sopor inrigat artus.<br>
necdum orbem medium Nox Horis acta subibat:<br>
haud segnis strato surgit Palinurus et omnis<br>
explorat ventos atque auribus aera captat;<br>
sidera cuncta notat tacito labentia caelo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
Arcturum pluviasque Hyadas geminosque Triones,<br>
armatumque auro circumspicit Oriona.<br>
postquam cuncta videt caelo constare sereno,<br>
dat clarum e puppi signum; nos castra movemus<br>
temptamusque viam et velorum pandimus alas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span>
</p>

<p>
Iamque rubescebat stellis Aurora fugatis<br>
cum procul obscuros collis humilemque videmus<br>
Italiam. Italiam primus conclamat Achates,<br>
Italiam laeto socii clamore salutant.<br>
tum pater Anchises magnum cratera corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
induit implevitque mero, divosque vocavit<br>
stans celsa in puppi:<br>
'di maris et terrae tempestatumque potentes,<br>
ferte viam vento facilem et spirate secundi.'<br>
crebrescunt optatae aurae portusque patescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
iam propior, templumque apparet in arce Minervae;<br>
vela legunt socii et proras ad litora torquent.<br>
portus ab Euroo fluctu curvatus in arcum,<br>
obiectae salsa spumant aspergine cautes,<br>
ipse latet: gemino demittunt bracchia muro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
turriti scopuli refugitque ab litore templum.<br>
quattuor hic, primum omen, equos in gramine vidi<br>
tondentis campum late, candore nivali.<br>
et pater Anchises 'bellum, o terra hospita, portas:<br>
bello armantur equi, bellum haec armenta minantur. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
sed tamen idem olim curru succedere sueti<br>
quadripedes et frena iugo concordia ferre:<br>
spes et pacis' ait. tum numina sancta precamur<br>
Palladis armisonae, quae prima accepit ovantis,<br>
et capita ante aras Phrygio velamur amictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
praeceptisque Heleni, dederat quae maxima, rite<br>
Iunoni Argiuae iussos adolemus honores.
</p>

<p>
Haud mora, continuo perfectis ordine votis<br>
cornua velatarum obuertimus antemnarum,<br>
Graiugenumque domos suspectaque linquimus arva.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
hinc sinus Herculei (si vera est fama) Tarenti<br>
cernitur, attollit se diva Lacinia contra,<br>
Caulonisque arces et navifragum Scylaceum.<br>
tum procul e fluctu Trinacria cernitur Aetna,<br>
et gemitum ingentem pelagi pulsataque saxa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
audimus longe fractasque ad litora voces,<br>
exsultantque vada atque aestu miscentur harenae.<br>
et pater Anchises 'nimirum hic illa Charybdis:<br>
hos Helenus scopulos, haec saxa horrenda canebat.<br>
eripite, o socii, pariterque insurgite remis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
haud minus ac iussi faciunt, primusque rudentem<br>
contorsit laevas proram Palinurus ad undas;<br>
laevam cuncta cohors remis ventisque petivit.<br>
tollimur in caelum curvato gurgite, et idem<br>
subducta ad Manis imos desedimus unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ter scopuli clamorem inter cava saxa dedere,<br>
ter spumam elisam et rorantia vidimus astra.<br>
interea fessos ventus cum sole reliquit,<br>
ignarique viae Cyclopum adlabimur oris.
</p>

<p>
Portus ab accessu ventorum immotus et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
ipse: sed horrificis iuxta tonat Aetna ruinis,<br>
interdumque atram prorumpit ad aethera nubem<br>
turbine fumantem piceo et candente favilla,<br>
attollitque globos flammarum et sidera lambit;<br>
interdum scopulos avulsaque viscera montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
erigit eructans, liquefactaque saxa sub auras<br>
cum gemitu glomerat fundoque exaestuat imo.<br>
fama est Enceladi semustum fulmine corpus<br>
urgeri mole hac, ingentemque insuper Aetnam<br>
impositam ruptis flammam exspirare caminis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
et fessum quotiens mutet latus, intremere omnem<br>
murmure Trinacriam et caelum subtexere fumo.<br>
noctem illam tecti silvis immania monstra<br>
perferimus, nec quae sonitum det causa videmus.<br>
nam neque erant astrorum ignes nec lucidus aethra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
siderea polus, obscuro sed nubila caelo,<br>
et lunam in nimbo nox intempesta tenebat.
</p>

<p>
Postera iamque dies primo surgebat Eoo<br>
umentemque Aurora polo dimoverat umbram,<br>
cum subito e silvis macie confecta suprema&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
ignoti nova forma viri miserandaque cultu<br>
procedit supplexque manus ad litora tendit.<br>
respicimus. dira inluvies immissaque barba,<br>
consertum tegimen spinis: at cetera Graius,<br>
et quondam patriis ad Troiam missus in armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
isque ubi Dardanios habitus et Troia vidit<br>
arma procul, paulum aspectu conterritus haesit<br>
continuitque gradum; mox sese ad litora praeceps<br>
cum fletu precibusque tulit: 'per sidera testor,<br>
per superos atque hoc caeli spirabile lumen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
tollite me, Teucri. quascumque abducite terras:<br>
hoc sat erit. scio me Danais e classibus unum<br>
et bello Iliacos fateor petiisse penatis.<br>
pro quo, si sceleris tanta est iniuria nostri,<br>
spargite me in fluctus vastoque immergite ponto;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
si pereo, hominum manibus periisse iuvabit.'<br>
dixerat et genua amplexus genibusque volutans<br>
haerebat. qui sit fari, quo sanguine cretus,<br>
hortamur, quae deinde agitet fortuna fateri.<br>
ipse pater dextram Anchises haud multa moratus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
dat iuveni atque animum praesenti pignore firmat.<br>
ille haec deposita tandem formidine fatur:<br>
'sum patria ex Ithaca, comes infelicis Ulixi,<br>
nomine Achaemenides, Troiam genitore Adamasto<br>
paupere (mansissetque utinam fortuna!) profectus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
hic me, dum trepidi crudelia limina linquunt,<br>
immemores socii vasto Cyclopis in antro<br>
deseruere. domus sanie dapibusque cruentis,<br>
intus opaca, ingens. ipse arduus, altaque pulsat<br>
sidera (di talem terris avertite pestem!)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
nec visu facilis nec dictu adfabilis ulli;<br>
visceribus miserorum et sanguine vescitur atro.<br>
vidi egomet duo de numero cum corpora nostro<br>
prensa manu magna medio resupinus in antro<br>
frangeret ad saxum, sanieque aspersa natarent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
limina; vidi atro cum membra fluentia tabo<br>
manderet et tepidi tremerent sub dentibus artus&#151;<br>
haud impune quidem, nec talia passus Ulixes<br>
oblitusue sui est Ithacus discrimine tanto.<br>
nam simul expletus dapibus vinoque sepultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
cervicem inflexam posuit, iacuitque per antrum<br>
immensus saniem eructans et frusta cruento<br>
per somnum commixta mero, nos magna precati<br>
numina sortitique vices una undique circum<br>
fundimur, et telo lumen terebramus acuto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
ingens quod torva solum sub fronte latebat,<br>
Argolici clipei aut Phoebeae lampadis instar,<br>
et tandem laeti sociorum ulciscimur umbras.<br>
sed fugite, o miseri, fugite atque ab litore funem<br>
rumpite.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
nam qualis quantusque cavo Polyphemus in antro<br>
lanigeras claudit pecudes atque ubera pressat,<br>
centum alii curva haec habitant ad litora vulgo<br>
infandi Cyclopes et altis montibus errant.<br>
tertia iam lunae se cornua lumine complent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
cum vitam in silvis inter deserta ferarum<br>
lustra domosque traho vastosque ab rupe Cyclopas<br>
prospicio sonitumque pedum vocemque tremesco.<br>
victum infelicem, bacas lapidosaque corna,<br>
dant rami, et vulsis pascunt radicibus herbae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
omnia conlustrans hanc primum ad litora classem<br>
conspexi venientem. huic me, quaecumque fuisset,<br>
addixi: satis est gentem effugisse nefandam.<br>
vos animam hanc potius quocumque absumite leto.'
</p>

<p>
Vix ea fatus erat summo cum monte videmus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
ipsum inter pecudes vasta se mole moventem<br>
pastorem Polyphemum et litora nota petentem,<br>
monstrum horrendum, informe, ingens, cui lumen ademptum.<br>
trunca manum pinus regit et vestigia firmat;<br>
lanigerae comitantur oves; ea sola voluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
solamenque mali.<br>
postquam altos tetigit fluctus et ad aequora venit,<br>
luminis effossi fluidum lavit inde cruorem<br>
dentibus infrendens gemitu, graditurque per aequor<br>
iam medium, necdum fluctus latera ardua tinxit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
nos procul inde fugam trepidi celerare recepto<br>
supplice sic merito tacitique incidere funem,<br>
vertimus et proni certantibus aequora remis.<br>
sensit, et ad sonitum vocis vestigia torsit.<br>
verum ubi nulla datur dextra adfectare potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
nec potis Ionios fluctus aequare sequendo,<br>
clamorem immensum tollit, quo pontus et omnes<br>
contremuere undae, penitusque exterrita tellus<br>
Italiae curvisque immugiit Aetna cavernis.<br>
at genus e silvis Cyclopum et montibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
excitum ruit ad portus et litora complent.<br>
cernimus astantis nequiquam lumine torvo<br>
Aetnaeos fratres caelo capita alta ferentis,<br>
concilium horrendum: quales cum vertice celso<br>
aeriae quercus aut coniferae cyparissi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
constiterunt, silva alta Iovis lucusve Dianae.<br>
praecipitis metus acer agit quocumque rudentis<br>
excutere et ventis intendere vela secundis.<br>
contra iussa monent Heleni, Scyllamque Charybdinque<br>
inter, utrimque viam leti discrimine parvo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
ni teneam cursus: certum est dare lintea retro.<br>
ecce autem Boreas angusta ab sede Pelori<br>
missus adest: vivo praetervehor ostia saxo<br>
Pantagiae Megarosque sinus Thapsumque iacentem.<br>
talia monstrabat relegens errata retrorsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
litora Achaemenides, comes infelicis Ulixi.
</p>

<p>
Sicanio praetenta sinu iacet insula contra<br>
Plemyrium undosum; nomen dixere priores<br>
Ortygiam. Alpheum fama est huc Elidis amnem<br>
occultas egisse vias subter mare, qui nunc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
ore, Arethusa, tuo Siculis confunditur undis.<br>
iussi numina magna loci veneramur, et inde<br>
exsupero praepingue solum stagnantis Helori.<br>
hinc altas cautes proiectaque saxa Pachyni<br>
radimus, et fatis numquam concessa moveri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
apparet Camerina procul campique Geloi,<br>
immanisque Gela fluvii cognomine dicta.<br>
arduus inde Acragas ostentat maxima longe<br>
moenia, magnanimum quondam generator equorum;<br>
teque datis linquo ventis, palmosa Selinus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
et vada dura lego saxis Lilybeia caecis.<br>
hinc Drepani me portus et inlaetabilis ora<br>
accipit. hic pelagi tot tempestatibus actus<br>
heu, genitorem, omnis curae casusque levamen,<br>
amitto Anchisen. hic me, pater optime, fessum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
deseris, heu, tantis nequiquam erepte periclis!<br>
nec vates Helenus, cum multa horrenda moneret,<br>
hos mihi praedixit luctus, non dira Celaeno.<br>
hic labor extremus, longarum haec meta viarum,<br>
hinc me digressum vestris deus appulit oris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span>
</p>

<p>
Sic pater Aeneas intentis omnibus unus<br>
fata renarrabat divum cursusque docebat.<br>
conticuit tandem factoque hic fine quievit.
</P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>